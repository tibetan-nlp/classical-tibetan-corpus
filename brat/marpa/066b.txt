ཐ་མལ་དུ་ཉལ་ན་རང་ལ་སྡིག། སེམས་འཛིན་གྱི་རྒྱལ་པོ་གཏུམ་མོ་ཤེས། ། སེམས་གནད་དུ་བསྣུན་པའི་གདམས་ངག་ཡོད། ། དོན་ཉམས་སུ་མི་ལེན་རང་ལ་སྡིག། རླུང་གི་དེ་ཉིད་བདུན་ཅུ་ཤེས། ། ན་ཚ་བོགས་འདོན་གྱི་གདམས་ངག་ཡོད། ། སྨན་པ་འགུགས་ན་རང་ལ་སྡིག། རང་ལུས་རྒྱལ་བའི་དཀྱིལ་འཁོར་ཤེས། ། རྩ་རླུང་ཐིག་ལེ་རྒྱས་བྱའི་ཕྱིར། ། ཤ་ཆང་མི་བསྟེན་རང་ལ་སྡིག། གཞན་ལུས་ལམ་དུ་སློང་ཙ་ན། ། ལས་ཀྱི་ཕྱག་རྒྱའི་གདམས་ངག་ཡོད། ། ཕྱག་རྒྱ་མི་བསྟེན་རང་ལ་སྡིག། ཅེས་གསུངས་པས། བུ་སློབ་ཀུན་རྒྱུད་སྡེ་ཟབ་མོའི་དགོངས་པར་ཐག་ཆོད་པས་མོས་གུས་ཆེར་སྐྱེས་ཀྱང་། མར་པ་བྱ་ཟེ་ན་རེ། ཁོ་རང་དེ་ལྟར་བྱེད་པའི་རྒྱབ་ཆོས་ལ་དེ་སྐད་ལོས་ཟེར། གཞན་ཡིད་ཆེས་སུ་སྐྱེ་ཟེར་བ་དེ། གྲྭ་པ་འགའ་ཐོས་པ་བློར་མ་འཐད་ནས། བླ་མ་རྔོག་པ་ལ་སོགས་པའི་བུ་སློབ་མང་དག་འཛོམ་པའི་ཚོགས་གྲལ་ཞིག་ཏུ། གྲྭ་པ་གཅིག་གིས། མར་པ་བྱ་ཟེའི་ཟེར་ལུགས་རྣམས་ཞུས་པས། བླ་མའི་ཞལ་ནས། རྔོག་པ་ལ་སོགས་པའི་ཆོས་གོ་བ་རྣམས་དེ་ཙམ་ལ་འཇིགས་མི་དགོས། སྐྱེ་བོ་ལོག་རྟོག་ཅན་སྡིག་གསོག་པ་རྣམས་ཀྱི་བྱེད་སྤྱོད་ལ་ཚད་བཟུང་མེད། དེའི་ནང་ནས་ཀྱང་རང་རང་གི་གྲུབ་མཐའི་ཁ་འཛིན་བྱེད་པ་རྣམས་ཚབས་ཆེ་ཞིང་། སེམས་ཅན་སྣང་བ་མ་དག་པ་རྣམས་ཀྱིས་སངས་རྒྱས་ལའང་སྐུར་འདེབས་ཚབས་ཆེན་བྱས་འདུག་ཅིང་། རང་གི་གྲིབ་མ་ལ་ཡང་གཤེ་ཞིང་རྨོད་མོ་བྱེད་མཁན་མང་དག་ཡོད་པས། དེ་དག་གི་རྗེས་སུ་རྟོག་པ་མི་འཇུག་པར་སྙིང་རྗེ་དང་སྒྱུ་ལུས་ཀྱི་ངང་དུ་གང་དགར་ཐོང་ཞོག། རང་དག་ལ་སོང་ནས་སྡིག་པ་མི་གསོག་སྟེ། 