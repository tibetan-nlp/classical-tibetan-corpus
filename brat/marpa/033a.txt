ཟབ་མོ་གནད་ཀྱི་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། བླ་མ་ཡི་དམ་མཁའ་འགྲོ་ལ། ། བྱིན་རླབས་དངོས་གྲུབ་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། བུ་ཆེན་སློབ་མའི་འཁོར་ཚོགས་ལ། དད་པ་དམ་ཚིག་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། ཡོན་བདག་ཡུལ་མི་ཉེ་རིང་ལ། ། མཐུན་རྐྱེན་ཚོགས་བསོག་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། ལས་དང་བྱ་བ་ཐམས་ཅད་ལ། ། འགྲོ་དོན་བྱང་ཆུབ་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། སྣང་ཞིང་སྲིད་པའི་ལྷ་འདྲེ་ལ། ཆད་མདོ་བཙན་པའི་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། འདིར་ཚོགས་ཁྲོམ་གྱི་ལྷ་མི་ལ། ། བདེ་སྐྱིད་སྨོན་ལམ་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། ཅེས་གསུངས་པའི་རྗེས་སུ་བླ་མ་རྔོག་པ་ལ་སོགས་པའི་བུ་སློབ་དང་ཡོན་བདག་རྣམས་ཀྱི་འབུལ་བ་བཞེས་ནས་དགེ་བ་བྱུང་ཆུབ་ཏུ་བསྔོ་བ་རྣམས་མཛད་པ་ལགས་སོ། ། རྒྱ་གར་ལ་འབྱོན་ཐེངས་བར་པའོ། ། ། ། ཕྱི་མ་ལ་ཡང་སྔར་དང་འདྲ་བ་གསུམ་གྱི་དང་པོ། གསེར་ལ་སོགས་པའི་ཡོ་བྱད་རྣམས་བསྒྲུབ་ཏུ་བྱོན་ཚུལ་ནི། ། དེ་ནས་རྗེ་བཙུན་མི་ལ་ལ་རྗེས་འཛིན་ཀྱི་དབང་གདམས་པ་རྣམས་གནང་ནས་ལྷོ་བྲག་སྟག་ཉ་ལ་སྒྲུབ་པ་ལ་བཞུགས་སུ་བཅུགརྗེ་བཙུན་མར་པ་དཔལ་ནཱ་རོ་པའི་དྲུང་དུ་དམ་བཅའ་ཕུལ་བ་ལྟར་བྱོན་པར་བཞེད་པས་མར་པ་མགོ་ལེགས་སོགས་བུ་སློབ་མང་པོ་དང་བཅས་སླར་ཡང་དབུ་རུ་བྱང་ཕྱོགས་ལ་གསེར་གྱི་འབུལ་སྡུད་ལ་བྱོན་པས། 