བླ་མ་དང་མཆེད་ལྕམ་རྣམས་ཀྱིས་ཐུགས་རྗེས་བསྙུང་གཞི་ལས་གྲོལ་ལོ། ། བསྙུང་བ་ལས་གྲོལ་རུང་། ཐུགས་སྐྱོ་བ་མ་སྔས་པ་ལས། མཆེད་ལྕམ་རྣམས་ཀྱིས་བསྙུང་བ་ལས་གྲོལ་བའི་གཏང་རག་གི་ཐུགས་གསོས་ཤིང་། དཔལ་ནཱ་རོ་པས་ཀྱང་བསྙུང་བ་ལས་གྲོལ་བའི་གཏང་རག་གནང་ཞིང་། དེའི་ཚེ་གདམས་ངག་ཉམས་ལེན་གྱི་སྒོ་ནས་ཐུགས་གསོ་བའི་ཕྱིར། རྗེ་མར་པ་ལ་ཆོས་དྲུག་དྲིལ་བ་རྡོ་རྗེའི་མགུར་འདི་གསུངས་སོ། ། ། ། རྗེ་བཀའ་དྲིན་ཅན་གྱི་ཞབས་ལ་འདུད། ། བོད་ཡུལ་གྱི་མར་པ་ལོ་ཙྪ་ཁྱོད། ། དལ་འབྱོར་ལུས་ཀྱི་ཕུང་པོའི་ཡིད། ། དབྱར་སྐྱོ་ཚེ་ན་འདི་སྐད་ལོང། ། སེམས་ཀྱི་གནས་ཐབས་ལྟ་བའི་གདེངས། ། ལུས་ཀྱི་གནས་ཐབས་སྒོམ་པའི་གནད། ། ཕྱི་ན་སྒྱུ་མ་ལྷ་ཡི་སྐུ། ། ནང་ན་རྩ་གསུམ་འཁོར་ལོ་བཞི། ། འོག་ན་ཨ་ཤད་ཙཎྚལི། ། སྟེང་ན་ཧཾ་ཡིག་རྣམ་པ་ཅན། ། སྟེང་འོག་རླུང་གི་འཁོར་ལོ་ནི། ། སྲོག་རྩོལ་བུམ་ཅན་ཉམས་ལེན་གྱིས། ། བར་ན་བདེ་སྟོང་གསལ་བའི་ཉམས། ། མིང་ཡང་གཏུམ་མོའི་གདམས་ངག་ཟེར་རླུང་གནད་དུ་ཆུད་དམ་ལོ་ཙྪ་བ། ། ཕྱི་ན་སྣང་བ་སྒྱུ་མ་ཙམ། ། ནང་ན་ཉམས་མྱོང་སྨྲ་མ་བཏུབ། ། ཉིན་མཚན་སྣང་བ་སྤྲུལ་པའི་སྐུ། ། མིང་ཡང་སྒྱུ་ལུས་ཀྱི་གདམས་ངག་ཟེར། ། ཞེན་པ་ལོག་གམ་ལོ་ཙྪ་བ། ། རྨི་ལམ་ཉམས་ཀྱི་འཁྲུལ་པའི་དུས། ། མགྲིན་པར་ཨོཾ་ཡིག་འོད་ཟེར་ཅན། ། དྲན་འདུན་བག་ཆགས་ཀྱི་མཚམས་སྦྱོར་ལས། ། སྐྱེས་པ་རྨི་ན་ཕོ་འདྲེ་ཟེར། ། བུད་མེད་རྨི་ན་མོ་འདྲེ་ཟེར། ། བྱོལ་སོང་རྨི་ན་ཀླུ་རུ་འཛིན། ། དགའ་བ་རྨི་ན་སེམས་དཔངས་བསྐྱེད། ། མི་དགའ་རྨི་ན་སྙིང་མི་དགའ། ། 