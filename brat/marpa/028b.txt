སྐུ་ལྔའི་དགོངས་བཞེད་དེ་ལེགས། དོན་ལ་ལྟ་སྒོམ་སྤྱོད་འབྲས་ཇི་ལྟར་བཞེད་པ་འདུག་གསུངས་པ་ལ། ཡང་མགུར་འདི་གསུངས་སོ། ། ། ། ཐུགས་གཞན་དུ་མ་གོལ་གསན་པར་ཞུ། ། ཚིག་གི་སྡེབ་སྦྱོར་མི་མཁས་ཀྱང་། ། དོན་གྱི་གདམས་ངག་གོ་ལུགས་འདི། ། སྙན་ཚུད་བགྱིད་པས་མཇལ་བར་མཛོད། ། སྲིད་གསུམ་ཡེ་ནས་རྣམ་པར་དགདོན་དམ་ཡེ་ནས་གོ་རྒྱུ་མེད། ། མེད་པ་མ་ཡིན་རྒྱུན་ཆད་མེད། ། འཕོ་འགྱུར་མེད་པ་ལྟ་བར་བཞེད། ། གཉུག་མའི་ངོ་བོ་ངང་གིས་གསལ། ཟག་མེད་བསམ་གཏན་རྒྱུན་ཆད་མེད། ། མེད་པ་མ་ཡིན་འདུ་འབྲལ་མེད། ། ཞེན་ཆགས་མེད་པ་སྒོམ་པར་བཞེད། ། སྣ་ཚོགས་རྟེན་འབྲེལ་ཤུགས་འབྱུང་ལ། སྒྱུ་མའི་རོལ་པ་འགག་པ་མེད། ། མེད་པ་མ་ཡིན་དངོས་པོ་ལ། ། གློ་བུར་ངེས་མེད་སྤྱོད་པར་བཞེད། ། སེམས་རྒྱུད་བྱང་ཆུབ་སྙིང་པོར་གསལ། སྐུ་གསུམ་སངས་རྒྱས་ཐོབ་པར་མེད། ། མེད་པ་ཡིན་རེ་དོགས་བྲལ། ། གཞི་མེད་རྩ་བྲལ་འབྲས་བུར་བཞེད། ། ཅེས་གསུངས་པས། ཡང་དྲིས་པ། བསྒོམ་ཉམས་སུ་ལེན་པའི་གང་ཟག་ལ་གདམས་ངག་ཅིག་ཅར་དུ་འདེབས་སམ། ཐབས་ལམ་ལ་བརྟེན་ནས་འཁྲིད་མཛད་པ་འདུག་གསུང་པ་ལ། ཡང་མགུར་འདི་གསུངས་སོ། ། ། ། ཁྱེད་ཅག་མཆེད་གྲོགས་གོང་མ་རྣམས། ། ངེད་གྱི་རྗེ་བཙུན་པི་ཏྲི་བ། ། སྤྱན་རས་གཟིགས་ཀྱིས་ལུང་། ། བསྟན་འགྲོ་མགོན་ཀླུ་སྒྲུབ་ཐུགས་ཀྱི་སྲས། ། ཤ་ཝ་རི་པའི་ཞབས་ལ་གཏུགས། ། སུམ་ལྡན་ཚང་བར་རྗེས་གནང་མཛད། ། གསང་མཚན་གཉིས་མེད་རྡོ་རྗེར་བཏགས། ། 