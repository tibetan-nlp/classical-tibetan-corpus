ཁོང་རྒྱུད་སྡེ་ཀུན་གྱི་ལྡེ་མིག་འཛིན། ། གསང་སྔགས་ཐབས་ལམ་མངོན་དུ་གྱུར། ། ཆོས་ཀྱི་རྒྱལ་མཚན་ཆོས་ཀྱི་མཛོད། ། ཆོས་ཀྱི་སེང་གེ་ཆོས་ཀྱི་རྒྱལ། ། སྒྲ་དང་དབུ་ཚད་མཐའ་དག་མཁྱེན། ། པཎྚི་ཏ་ཡི་དངོས་གྲུབ་བརྙེས། ། དངོས་པོའི་གནས་ལུགས་དྲི་མེད་མཁྱེན། ། རྒྱལ་སྲིད་རྩྭ་བཞིན་དོར་བྱས་ནས། ། ཚེ་གཅིག་མཆོག་གི་གོ་འཕང་ཐོབ། ། རྗེ་བཙུན་མཁའ་འགྲོས་ཞལ་བསྟན་ཅིང་། ཐུན་མོང་བསྒྲུབས་པས་ཐམས་ཅད་ཐོབ། ། དེ་ལྟར་ཡོན་ཏན་དཔག་མེད་བརྙེས། ། ཕ་ཁོང་གི་དགོངས་པ་འདི་ལྟར་གདའ། ། རིམ་པར་སྲེས་པའི་གང་ཟག་ལ། ། སྲོག་རྩོལ་གཏུམ་མོའི་གདམས་ངག་དང་། ། ཞེན་མེད་སྒྱུ་ལུས་ཀྱི་གདམས་ངག་དང་། ། མུན་སེལ་འོད་གསལ་གྱི་ངོ་སྤྲོད་དང་། ། སྲིད་པ་ལོངས་སྐུའི་ངོ་སྤྲོད་དང་། ། སྐྱེ་བ་སྤྲུལ་སྐུའི་ངོ་སྤྲོད་སོགས། ། ཐབས་མཆོག་གཞི་ལམ་འབྲས་བུར་ཁྲིད། ། ཅིག་ཅར་བ་ཡི་གང་ཟག་ལ། ། ཕྱག་ཆེན་གཅེར་མཐོང་ངོ་སྤྲོད་མཛད། ། ཕ་ཁོང་མཐོང་སྒོ་གསུམ་དང་བ་སྐྱེས། ། ཐོས་ན་ལས་ཀྱི་སྒྲིབ་པ་འདགམཇལ་ན་ངན་སོང་འཇིགས་ལས་གྲོལ། ། ཞུས་ན་སངས་རྒྱས་ལག་བཅངས་གནང་། ། དཔལ་རི་ཁྲོད་དབང་ཕྱུག་གི་བརྒྱུད་པ་འཛིན། ། པཎ་ཆེན་ནཱ་རོའི་ཐུགས་ཀྱི་སྲས། ། སངས་རྒྱས་གཉིས་པ་རིན་པོ་ཆེ། ། རྗེ་མཻ་ཏྲི་པ་ཡི་ཡོན་ཏན་ལགས། ། དེང་སང་སྐྱེ་བོ་ཕྲག་དོག་ཆེ། ། སྤུན་ཁྱེད་ཉིད་མ་གཏོགས་བཟླས་པ་ན། ། ཡོན་ཏན་མི་འཕེལ་ཟག་པ་འཕེལ། ། དེ་ཕྱིར་ཕལ་ལ་གསང་བ་ལགས། ། 