དེར་ཡུམ་གྱིས་ཡོ་བྱད་རྣམས་འཛོམས་པ་དང་། ། སློབ་མ་བུ་ཆེན་རྣམས་བསགས་ནས་ཚོགས་འཁོར་བཟང་པོ་ཞིག་མཛད་པའི་གྲལ་དུ་བླ་མའི་ཞལ་ནས། མི་ལ་རྡོ་རྗེ་རྒྱལ་མཚན་ལ་རྨི་ལམ་བཟང་པོ་འདི་འདྲ་བྱུང་འདུག་པ་ངོ་མཚར་ཆེ་ཨང་གསུངས་པ་ལ། བུ་ཆེན་རྣམས་ཀྱིས་རྨི་ལམ་དེ་དག་གི་བརྡ་དོན་བཀྲོལ་ནས་ལུང་བསྟན་གནང་བར་ཞུ་ཞུས་པས། སྐྱེས་མཆོག་སྒྲ་སྒྱུར་ཆེན་པོས་བུ་སློབ་རྣམས་ལ་རྔ་སྒྲ་རྒྱལ་པོའི་སྐད་ལ་རྟ་དྲངས་ཏེ། བསྟན་པ་ལ་དར་རྒྱས་འབྱུང་བ་མ་འོངས་ལུང་བསྟན། རྨི་ལམ་ཀ་བཞི་བརྡ་འགྲོལ་གྱི་མགུར་ཆེན་འདི་གསུངས་སོ། ། ། ། རྗེ་དུས་གསུམ་སངས་རྒྱས་འགྲོ་བའི་མགོན། ། པཎ་ཆེན་ནཱ་རོའི་ཞབས་ལ་འདུད། འདིར་བཞུགས་གདན་གང་བུ་སློབ་ཀུན། ། རྨི་ལམ་བརྡ་ལས་བྱུང་བ་ཡི། ། ངོ་མཚར་མ་འོངས་ལུང་བསྟན་འདི། ། ཕ་རྒན་ང་ཡིས་བཤད་ཀྱིས་ཉོན། ། འཛམ་གླིང་བྱང་ཕྱོགས་ས་སྟེངས་དེ། ། བོད་ན་དར་བའི་ཐུབ་བསྟན་ཡིན། ། དེ་སྟེང་གངས་རི་ཆགས་པ་དེ། ། ཕ་རྒན་མར་པ་ལོ་ཙྪ་དང་། བཀའ་བརྒྱུད་ཡོངས་ཀྱི་བསྟན་པ་ཡིན། ། གངས་རྩེ་མོ་དགུང་ལ་རེག་པ་དེ། ། ལྟ་བ་འགྲན་ཟླ་མེད་པ་ཡིན། ། རྩེ་ལ་ཉི་ཟླ་འཁོར་བ་དེ། ། བསྒོམ་པ་འོད་གསལ་མཁྱེན་བརྩེ་ཡིན། ། འོད་ཀྱིས་ནམ་མཁའ་གང་བ་དེ། ། ཐུགས་རྗེ་མ་རིག་མུན་སེལ་ཡིན། ། རྩ་བས་ས་གཞི་ཁྱབ་པ་དེ། ། ཕྲིན་ལས་ཀྱིས་ས་གཞི་ཁྱབ་པ་ཡིན། ། ཕྱོགས་བཞིར་ཆུ་རྒྱུན་འབབ་པ་དེ། ། སྨིན་གྲོལ་དབང་བཞིའི་གདམས་ངག་ཡིན། ། ཆུ་དེས་འགྲོ་ཀུན་ཚིམ་པ་དེ། ། གདུལ་བྱ་སྨིན་ཅིང་གྲོལ་བ་ཡིན། ། ཆུ་སྣ་རྒྱ་མཚོར་འབབ་པ་དེ། ། 