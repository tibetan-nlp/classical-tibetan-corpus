བླ་མ་དང་མཆོད་ལྕམ་རྣམས་ཀྱི་དྲུང་དུ་གནང་བ་ཞུས་ནས་མགུར་འདི་ཕུལ་ལོ། ། རྗེ་སངས་རྒྱས་ཀུན་གྱི་ཐུགས་ཀྱི་སྲས། ། འགྲོ་བ་ཀུན་གྱི་རྡོ་རྗེ་འཆང་། ། རྒྱུད་གཉེན་པོ་རྣམས་ཀྱི་གཏེར་བདག་པོ། ། དཔལ་ཞི་བ་བཟང་པོའི་ཞབས་ལ་འདུད། ། སྐུ་མཐོང་བས་ང་རྒྱལ་རི་བོ་བསྙིལ། ། གསུང་ཐོས་པས་ཐ་མལ་སེམས་རྒྱུད་གྲོལ། ། ཐུགས་དྲན་པས་ཕྱི་ནང་མུན་པ་བསལ། ། དེང་སང་དུས་ཀྱི་སྐལ་ལ་ལྡན་བདག། བོད་ནས་རྒྱ་གར་ཡུལ་དུ་མཆིས། ། བཤུལ་ཐག་རིང་པོའི་མི་ཞིག་ཡིན། ། དམ་ཆོས་པཎྜི་ཏ་ལ་ཞུས། ། བརྒྱུད་པ་ཉེ་བའི་དམ་ཆོས་ཐོབ། ། རྗེ་དངོས་གྲུབ་ཅན་གྱི་ཞབས་ལ་གཏུགས། ། མི་དང་མི་མིན་བར་ཆད་ཞི། ། གསང་སྔགས་ཕ་རྒྱུད་མ་རྒྱུད་ཐོབ། ། གདམས་ངག་ཆེ་བའི་སྟོན་པ་ཡིན། ། དཔལ་ཞི་བ་བཟང་པོས་ཐུགས་ལ་བཏགས། ། བླ་མ་བཟང་པོའི་བུ་གཅིག་ཡིན། ། བར་ཆད་མེད་པར་ལྷོ་བལ་བགྲོད། ། ལས་འཕྲོ་ཅན་གྱི་བན་དྷེ་ཡིན། ། བདེ་མཆོག་རྒྱུད་རྒྱལ་བདེ་བླག་ཁུམས། ། སྒྲུབ་ཐག་ཉེ་བའི་དམ་ཆོས་ཡིན། ། བཀྲ་ཤིས་ལུང་བསྟན་ཞལ་ནས་ཐོས། ། མི་ལུས་ཐོབ་པའི་དོན་གོ་ཡིན། ། ལྷོ་བྲག་བོད་དུ་ལྟེ་བ་བཅད། ། དཀར་པོའི་རྒྱུ་ལ་ལས་འཕྲོ་སད། ། གྲུབ་ཐོབ་མཁས་པ་རྣམས་དང་མཇལ། ། དབང་བསྐུར་རྒྱུད་བཤད་མན་ངག་ཐོབ། ། ལུས་ངག་ཡིད་གསུམ་བྱིན་གྱིས་བརླབས། ། མཁའ་འགྲོའི་དབང་ཕྱུག་ཞབས་དྲུང་དུ། ། རྣལ་འབྱོར་གསུམ་གྱི་དོན་ལ་བསླབས། ། སྒྱུ་མ་ཆེན་པོའི་མ་དང་མཇལ། ། ཀུན་ཏུ་བཟང་པོའི་ཕ་རྒན་བསྟེན། ། ཆགས་ལམ་ཏེང་འཛིན་ཉམས་སུ་བདར། ། ཤེས་རབ་གསུམ་གྱི་སྒྲོན་མེ་རྒྱས། ། གཏི་མུག་གསུམ་གྱི་མུན་པ་བསལ། ། 