ནམ་མཁའི་མེ་ཏོག་སྐྱེས་བུ་ཡིས། ། མོ་གཤམ་བུ་ཡི་རྟ་ཞོན་ནས། ། རུས་སྦལ་སྤུ་ཡི་ཐུན་བྲབས་ཏེ། ། རི་བོང་རྭ་ཡི་ཕུར་པ་ཡིས། ། དགྲ་བོ་ཆོས་ཉིད་ཀློང་དུ་བསད། ། ལྐུགས་པ་སྨྲ་ཞིང་དམུ་ལོང་བལྟ། ། འོན་པ་ཉན་ཞིང་ཞ་བོ་རྒྱུགཉི་ཟླ་གར་མཁན་དུང་འབུད་ཅིང་། ། འཁོར་ལོ་བུ་ཆུང་སྐོར་བར་བྱེད། ། ཅེས་དང་། གཞན་ཡང་། གྲོང་འཇུག་དང་། སྙན་བརྒྱུད་སོགས་གདམས་ངག་ཟབ་མོ་འགའ་ཡོད་པས་ལན་གཅིག་ཅེས་ཀྱང་ཤོག་ཅིག་ཅེས་ནན་ཆེར་གསུངས་བ་མ་གཏོགས་ནཱ་རོའི་ཞལ་ནས་འདི་ལྟར་ཡིན་གསུངས་པ་ནི་མི་འདུགམར་པས་གོ་བ་དང་ཇི་ལྟར་ལགས་ཞུ་བ་ནི་མ་བྱུང་། ཚིག་རྣམས་ནི་ཐུགས་ལ་སལ་ལེར་འཇགས་བཞིན་པའི་ངང་ནས་ད་དུང་ལན་ཅིག་ཅེས་ཀྱང་མཇལ་བའི་དམ་བཅའ་ཕུལ་ཞིང་སྨོན་ལམ་བཏབ་ཅིང་བྱོན་པ་ལས། བལ་པོར་ཕེབས་ཏེ་ཡུན་རིང་མ་བཞུགས་པར་བོད་ལ་བྱོན་ནས་གཙང་དུ་ཕེབས་པས། གཙང་རོང་གི་མེ་སྟོན་ཚོན་པོས་བདེ་མཆོག་གི་དབང་གདམས་ངག་རྣམས་ཞུས་ཏེ་གནང་ཞིང་། བླ་མ་བཞུགས་པའི་ཚེ། སྐུ་ཁམས་བཟང་ཞིང་སྙན་གྲགས་དང་བཅས་བོད་ན་ཕེབས་པ་གྲོ་བོ་ལུང་དུ་ཐོས་པ་ལས། མར་པ་མགོ་ལེགས་སོགས་བུ་སློབ་འགས་བསུ་བ་ལ་བྱོན་པ་དང་བླ་མ་གཙང་རོང་ནས་བྱོན་པ་གཉིས་ཉང་སྟོད་རི་ནང་དུ་མཇལ་ཏེ་ལྷོ་བྲག་ཏུ་ཕེབས་ནས་བཞུགས་པའི་དྲུང་དུ་རྗེ་བཙུན་མི་ལ་ལ་སོགས་པ་སྐལ་ལྡན་གྱི་གདུལ་བྱ་མང་པོ་འདུས་ཤིང་། སྐུ་བསོད་སྙན་གྲགས་གདུལ་བྱ་ཕྲིན་ལས་རྣམས་ཤིན་ཏུ་རྒྱས་པར་གྱུར་ཏོ། ། 