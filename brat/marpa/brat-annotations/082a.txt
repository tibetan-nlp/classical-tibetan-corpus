ཀ་ཐོག་ཏུ་སེང་ཆེན་འགྱིང་བ་རྨི། ། སེང་གཡུ་རལ་མཐའ་ནས་རྒྱས་པ་རྨི། ། སྡེར་བཞི་གངས་ལ་བགྲད་པ་རྨི། ། སྤྱན་མིག་གྱེན་དུ་གཟིགས་པ་རྨི། ། སེང་གངས་དཀར་གྱི་ལྟོངས་སུ་འཕྱོ་བ་རྨི། ། བླ་མ་དུས་གསུམ་སངས་རྒྱས་ལ་ཞུས་པ་ལགས། ། ལྷོ་རུ་ཀ་ཆེན་བཙུགས་པ་རྨི། ། ཀ་ཐོག་ཏུ་སྟག་མོ་ངར་བ་རྨི། ། སྟག་གྲ་འཛུམ་མཐའ་ནས་རྒྱས་པ་རྨི། ། ཁོང་འཛུམ་ལན་གསུམ་བྱས་པ་རྨི། ། སྡེར་བཞི་ནགས་ལ་བགྲད་པ་རྨི། ། སྤྱན་མིག་གྱེན་དུ་གཟིགས་པ་རྨི། ། སྟག་ནགས་ཀྱི་གསེབ་ལ་འཕྱོ་བ་རྨི། ། ནགས་ཐང་ཤིང་རྒྱུན་དུ་འབྲེལ་བ་རྨི། ། བླ་མ་དུས་གསུམ་སངས་རྒྱས་ལ་ཞུས་པ་ལགས། ། ནུབ་ཏུ་ཀ་ཆེན་བཙུགས་པ་རྨི། ། ཀ་ཐོག་ཏུ་ཁྱུང་ཆེན་ལྡིང་བ་རྨི། ། ཁྱུང་གཤོག་སྒྲོ་མཐའ་ནས་རྒྱས་པ་རྨི། ། ཁྱུང་རྭ་གནམ་དུ་གཟེངས་པ་རྨི། ། སྤྱན་མིག་གྱེན་དུ་གཟིགས་པ་རྨི། ། ཁྱུང་ནམ་མཁའི་མཐོངས་ལ་འཕུར་བ་རྨི། ། བླ་མ་དུས་གསུམ་སངས་རྒྱས་ལ་ཞུས་པ་ལགས། ། བྱང་དུ་ཀ་ཆེན་བཙུགས་པ་རྨི། ། ཀ་ཐོག་ཏུ་རྒོད་པོ་ལྡིང་བ་རྨི། ། རྒོད་རྩེ་སྒྲོ་མཐའ་ནས་རྒྱས་པ་རྨི། ། རྒོད་ཚང་བྲག་ལ་བཅས་པ་རྨི། ། རྒོད་དེ་ལ་བུ་གཅིག་བྱུང་བ་རྨི། ། བྱ་ཕྲན་གྱིས་ནམ་མཁའ་གང་བ་རྨི། ། སྤྱན་མིག་གྱེན་དུ་གཟིགས་པ་རྨི། ། རྒོད་ནམ་མཁའི་མཐོངས་ལ་འཕུར་བ་རྨི། ། བླ་མ་དུས་གསུམ་སངས་རྒྱས་ལ་ཞུས་པ་ལགས། ། དེ་ལྟར་རྨི་བའི་རྟེན་འབྲེལ་གྱིས། ། བཟང་བའི་དགེ་ལྟས་ཡིན་ནམ་སྙམ། ། བདག་ནི་ཉམས་དགའ་ཤེས་པ་སྤྲོ། ། ངོ་སྤྲོད་ལུང་བསྟན་གནང་དུ་གསོལ། ། ཅེས་ཞུས་པས། བླ་མ་ཤིན་ཏུ་མཉེས་ཏེ། རྨི་ལམ་བཟང་འདུག་གསུངས། ཡུམ་ལ་བདག་མེད་མ་ཚོགས་ཀྱི་འཁོར་ལོ་བཟང་པོ་གཅིག་གི་གྲབས་གྱིས་གསུངས། 