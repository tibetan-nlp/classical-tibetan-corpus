མཁའ་འགྲོའི་མིང་ཅན་བདུད་མོ་རྣམས། ། བར་ཆད་རྩོམ་པས་བྱིན་གྱིས་རློབས། ། ཞེས་ཏི་ལོ་བ་ལ་གསོལ་བ་བཏབ་པས། ཏི་ལོའི་སྤྲུལ་པ་མཚོན་ཆ་སྣ་ཚོགས་ཐོགས་པའི་ཁྲོ་བོ་དཔག་ཏུ་མེད་པ་བྱུང་མ་ཐག་བགེགས་རྣམས་ཀྱིས་མར་པའི་ཕྱི་བཞིན་མ་ཐར་ཞིང་། ཁྲོ་བོ་རྣམས་ཀྱི་གཟི་བརྗིད་མ་བཟོད་པར་ཕྱོགས་བཅུར་བྲོས་པའི་ཕྱི་བཞིན་ཁྲོ་བོ་རྣམས་ཀྱིས་ཀྱང་དེད་པའི་རྗེས་བྲག་གི་གསེང་བར་ནར་མར་བྱུང་ཞིང་། དེ་དུས་མར་པས་ཀྱང་འོད་དང་སྤྲིན་ཕུང་གི་གསེབ་ནས་ཏི་ལོའི་སྐུ་ཕྱེད་ཙམ་གཟིགས། དེ་གཟིགས་པས་དགྱེས་ཏེ་བྲོ་འཁྲབས་པས། བྲག་གི་ཁོང་གསེང་དུ་རྗེ་མར་པའི་ཞབས་གཉིས་དང་། བགེགས་རྣམས་བྲོས་པའི་རྗེས་བྱུང་བ་ཡང་ཕུ་ལ་ཧ་རི་ན་མངོན་གྱུར་དུ་ཡོད་དོ། ། ཁྲོ་བོ་རྣམས་ཀྱིས་བགེགས་བཏུལ་བའི་ཚེ་མཁའ་འགྲོ་རྣམས་སྐྲག་ནས་ཐལ་མོ་སྦྱར་ཏེ། འཇིགས་པའི་སྐུ་ལ་འཇིགས་པའི་གསུང་། ། འཇིགས་པའི་། ། མཚོན་ཆ་ལེགས་བསྣམས་འཇིགས་ཆེན་སྐུ་ལ་སྐྱབས་སུ་མཆི། ། བདག་ཅག་གནོད་སྐྱེལ་མ་ལགས་ཀྱི། ། ཟླ་བ་གཉིས་ཤར་ཚུལ་དུ་ནི། ། ཤིང་རྟ་ཆེན་པོའི་རྟ་བསྐྱོན་ནས། ། རྗེ་བཙུན་དཔལ་ལྡན་ནཱ་རོ་པ། ། ལུང་བསྟན་རང་གྲོལ་མཁའ་སྤྱོད་བསུ། ། ཟེར་མི་སྣང་བར་གྱུར་ཏོ། ། དེ་ནས་ཇོ་བོ་ནཱ་རོ་པ་ལ། ། རྗེ་མར་པས་སྤྱིར་གྱི་སྙན་བསྒྱུད་ཞུ། ཁྱད་པར་འཕོ་བ་གྲོང་འཇུག་ཞུ་ཞུས་པས། གྲོང་འཇུག་ཞུ་བ་ཁྱོད་རང་དྲན་ནམ། ཁྱོད་ལ་ལུང་བསྟན་བྱུང་གསུངས་བས། འདི་བདག་ལ་ལུང་བསྟན་བྱུང་བའང་མ་ལགས། བདག་རང་དྲན་པའང་མ་ལགས། བདག་ལ་ཐོས་པ་དགའ་ཞེས་བྱ་བའི་སློབ་མ་ཞིག་ཡོད་པ་དེ་ལ་མཁའ་འགྲོའི་ལུང་བསྟན་བྱུང་བ་ལགས་ཞུས་པས། 