མཁའ་འགྲོ་སྙན་བརྒྱུད་ལ་ནི་བཀའ་རྒྱ་ཡོད་པས་མ་གནང་། གཞན་སྔར་མ་གནང་བའི་ཆོས་མང་དག་གནང་ཞིང་བཞུགས་ཏེ་ཐོན་པའི་ཚེ། རྗེ་མར་པས། རྒྱ་གར་ལན་གསུམ་པ་འཁོར་ནས། མེས་སྟོན་གྱིས་འབུལ་ཆེན་གསུམ་བྱས་པའི་དང་པོ་ལོངས་སྤྱོད་ཐུགས་སུ་བྱོན་པ་སྟོབས་ཆེ་བའི་འབུལ་བ་བགྱིས་ཏེ་ཞུ་བ་ཕུལ་བ་ནི། སྤྱན་ལམ་དུ་ཕབ་པའི་འབུལ་བ་འདི་དག་ད་ལན་བདག་རང་ལ་ཆོས་གནང་བའི་ཡོན་དང་། རྗེ་རིན་པོ་ཆེ་སྐུ་ན་བགྲེས་རུང་བར་ཆད་མེད་པར་རྒྱ་གར་འཁོར་བས། བུ་སློབ་རྣམས་ཀྱི་བསམ་པ་མཐར་ཕྱིན་པའི་དགའ་སྟོན་དང་གཏང་རག་ལགས་པས། འདི་དག་བཞེས་ནས་བླ་མ་གོང་མ་རྣམས་ལ་བསྟོད་པ་དང་བཅས་པའི་མགུར་ཅིག་གསུང་བ་ཞུ། ཞེས་གསོལ་བ་བཏབ་པའི་ལན་དུ་རྗེ་མར་པས་བླ་མ་རྣམས་ལ་བསྟོད་པའི་མགུར་འདི་གསུངས་སོ། ། ། ། རྗེ་མི་བསྐྱོད་བདེ་བ་ཆེན་པོའི་སྐུ། ། རྡོ་རྗེ་མཁའ་འགྲོས་མཉམ་སྦྱོར་བ། ། དཔའ་བོ་རྣམས་ཀྱི་གཙོར་། ། གྱུར་ཧེ་རུ་ཀ་དཔལ་ཕྱག་འཚལ་བསྟོད། ། བཀའ་གསང་སྔགས་མ་ལུས་སྡུད་པ་པོ། ། གསང་བའི་བདག་པོ་ཉིད་དང་ནི། ། དམ་ཆོས་མི་ཡུལ་རྒྱས་། ། མཛད་རྗེ་ཀླུ་སྒྲུབ་ཡབ་སྲས་རྣམས་ལ་བསྟོད། ། མི་ཟད་རྡོ་རྗེའི་ལྕེ་འབབ་པ། ། འཇིགས་ལས་སྐྱོབ་པའི་ཐུགས་རྗེ་ཅན། ། ས་གསུམ་དབང་ཕྱུག་ཏི་ལོ་པ། ། མཆོག་གི་དངོས་གྲུབ་བརྙེས་ལ་བསྟོད། ། བཅུ་གཉིས་དཀའ་སྤྱད་བླ་མ་བསྟེན། ། སྡེ་སྣོད་རྒྱུད་སྡེ་མ་ལུས་པ། ། སྐད་ཅིག་ཉིད་ལ་ཐུགས་སུ་ཆུད། ། རྗེ་སངས་རྒྱས་མི་གཟུགས་ཁྱོད་ལ་བསྟོད། ། མི་ཕྱེད་ཕྱག་རྒྱ་ཆེན་པོའི་གཟུགས། ། མ་བཅོས་གཉུག་མའི་ངོ་བོ་འཆང་། ། སྤྲོས་བྲལ་བདེ་བའི་དོན་རྟོགས་པ། ། རྗེ་རྒྱལ་སྲས་མཻ་ཏྲིའི་ཞབས་ལ་བསྟོད། ། བསྟན་པ་བཀའ་ཡི་བརྒྱུད་པ་འཆང་། ། གསང་འདུས་ཟབ་མོའི་དངོས་གྲུབ་བརྙེས། ། མཁྱེན་པ་ཐུགས་རྗེར་ལྡན་པ་ཡི། ། ཡེ་ཤེས་སྙིང་པོའི་ཞབས་ལ་བསྟོད། ། དུར་ཁྲོད་དགོན་དང་ཤིང་དྲུང་ན། ། རོ་བཅུད་གསོལ་བའི་ཀུ་སུ་ལུ། ། མཁའ་ལ་གཤེགས་པའི་རྫུ་འཕྲུལ་ཅན། ། ཀུ་ཀུ་རི་པའི་སྐུ་ལ་བསྟོད། ། ཕུན་སུམ་ཚོགས་པའི་དོན་རྟོགས་པས། ། ཟླ་བ་འོད་ཀྱི་བཅུད་དང་ལྡན། ། མཐོང་བའི་བདེ་བས་ཚིམ་མཛད་པ། ། རྣལ་འབྱོར་མ་ཡི་སྐུ་ལ་བསྟོད། ། གསེར་གྱི་། ། ཅོད་པན་རབ་མཛེས་གདུགས་མཆོག་བསིལ་ན་བཞུགས་པ་ཡི། ། ། ། མཁའ་གདན་ཉི་ཟླ་མངའ་བརྙེས་རྗེ་བཙུན་བལ་པོའི་སྐུ་ལ་བསྟོད། ། འཇིག་རྟེན་གཟུང་འཛིན་འཁྲི་བ་ཆོད། ། བླ་མ་བསྟེན་པའི་ཕན་ཡོན་ཅན། ། བྱང་ཆུབ་སྒྲུབ་ལ་། ། གཙོར་ལྡན་ཐེག་ཆེན་སློབ་གཉེར་མགོ་འདོན་དང་། ། གེགས་དང་ལོག་འདྲེན་བར་ཆད་སེལ། ། བླ་མ་བཟང་དང་སྤྲོད་པའི་གྲོགས། ། འདྲེན་པའི་སློབ་དཔོན་རྣམས་ལ་བསྟོད། ། བླ་མ་བསྟོད་པའི་ཕན་ཡོན་ནི། ། དུས་གསུམ་སངས་རྒྱས་མཆོད་དང་མཚུངས། ། སློབ་དཔོན་བསྟོད་པའི་བསོད་ནམས་དེས། ། འགྲོ་ཀུན་བཤེས་གཉེན་བསྟེན་པར་ཤོག། ཅེས་གསུངས་པས། ། མེ་སྟོན་འཁོར་བཅས་དགའ་མགུ་ཡི་རངས་པར་གྱུར་ཏོ། ། རྗེ་མར་པ་མེ་སྟོན་ལ་ཆོས་གནང་བའི་བར་ལ་མར་པ་མགོ་ལེགས་ཀྱིས་ལྷོ་བྲག་ཏུ་གཏམ་སྙན་ཁྱེར་ཏེ་སྔོན་ལ་ཕྱིན། མགོ་ལེགས་རང་གི་ལོངས་སྤྱོད་ཀྱི་ཐོག་ནས་སྣ་ལེན་གྱི་སྟ་གོན་བྱས། གཞན་གྲྭ་པ་མང་པོས་ཉང་སྟོད་ནས་བསུ་སྟེ། 