མདང་སང་ཐལ་བའི་ཁར་ནུབ་ཏུ། མཎྜལ་ཡིད་ཀྱིས་བཤམས་ནས་ཀྱང་། ། མཻ་ཏྲི་པ་ལ་གསོལ་བཏབ་སྙམ། ། མངའ་བདག་མེེ་ཏྲིའི་ཕོ་ཉ་མོ། ། བུད་མེད་ལུས་ལ་བཞིན་རྒྱས་མ། ། ལག་ན་བུམ་པ་ཐོགས་པ་ཡིས། ། མི་ཁོ་བའི་མགོ་ལ་རིག་པ་རྨིས། ། ཐུགས་རྗེས་བྱིན་གྱིས་རློབ་བ་འདྲ། ། སྔོན་སྨོན་ལམ་ལས་ཀྱིས་འབྲེལ་ལམ་བསམ། ། དེ་ཕྱིར་དད་འདུན་དྲུག་ངོ་ཡིས། ། ཕ་རྒན་དེ་ཡི་སྤྱན་སྔར་མཆིས། ། འདི་ན་བཞུགས་པའི་རྗེ་བཙུན་ལ། ། མོས་གུས་ལྡེམས་ཀྱང་མོད་པར་བྱུང་། ། སྐྱབས་སུ་འདུ་འབྲལ་མེད་པར་མཆི། ། ངན་སོང་མེད་པར་བྱིན་གྱིས་རློབས། ། ཚེ་འདི་དང་ཕྱི་མར་འགྲོགས་པ་ཡིས་། ། རྡོ་རྗེ་སྤུན་གྱི་གྲོགས་པོ་ཀུན། ། འཁོར་བའི་བསླུ་ཁྲིད་རྒྱབ་ཏུ་བསྐྱུར། ། དམ་པའི་གདམས་ངག་ཉམས་སུ་ལོངས། ། དམ་ཚིག་ངོ་ལྐོག་མེད་པར་བསྲུངས། ། རྟག་ཏུ་བླ་མ་སྤྱི་བོར་བསྒོམས། ། དགེ་བ་བཅུ་ལ་ལོངས་སྤྱོད་མཛོད། ། མི་དགེ་བཅུ་པོ་དུག་བཞིན་སྤོངས། ། སྒྲུབ་པ་རྒྱུན་ཆད་མེད་པར་མཛོད། ། ཅེས་ཕུལ་བ་དང་། བླ་མ་ཞི་བ་བཟང་པོས་མར་པའི་དབུ་ཐོག་ཏུ་ཕྱག་བཞག་ནས་བར་ཆད་མེད་པར་བྱིན་གྱིས་བརླབས་སོ། ། དེ་ནས་བླ་མ་མར་པས་སྒྱུ་མ་ཆེན་པོའི་སྐོར་རྣམས་མཁྱེན་ཏེ་ཚུར་བྱོན་པས་ཞག་གསུམ་ལ་པུ་ལ་ཧ་རིར་ཕེབས། རྗེ་ནཱ་རོ་པ་ཆེན་པོ་དགེ་ཚུལ་ཤེས་རབ་སེང་གེ་གཅིག་པུ་ལ་མན་ངག་ཞིག་གནང་གིན་འདུག་པས་མ་འོང་གསུང་བའི་ཕྱག་གིས་བརྡ་གཅིག་བྱུང་བས། དེ་མ་གྲོལ་བར་ཕྱག་འཚལ་ཞིང་བསྡད། 