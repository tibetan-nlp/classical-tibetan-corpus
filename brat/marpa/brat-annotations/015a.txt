དུས་གསུམ་འབྲལ་མེད་ཆུ་བོའི་རྒྱུན། ། རྣལ་འབྱོར་མངོན་གསལ་འགྲིབ་ཏུ་མེད། ། ཡེངས་སུ་མེད་པ་སྒོམ་པ་ལགས། ། དུས་གསུམ་ལུས་ངག་ཡིད་ཀྱི་ཆོས། ། སྣ་ཚོགས་ངེས་མེད་རྒྱུན་གཅིག་ཏུ། ། མི་འགགས་འབད་མེད་ངོ་བོར་མཉམ། ། སྤྲུལ་པ་ལྟ་བུའི་སྤྱོད་པ་ལགས། ། རྟོགས་པའི་ངོ་བོ་སྐད་ཅིག་མ། ། ཅིག་ཆར་བ་ལ་འཕྲིན་བསྣན་མེད། ། རང་གྲོལ་གཉུག་མ་བདེ་བ་ཆེ། ། རེ་དོགས་བྲལ་བ་འབྲས་བུ་ལགས། ། ཚིག་ཚོགས་མ་ཉན་དགུ་ཉན་ཀྱང་། ། གཞི་སེམས་ཉིད་ཆོས་སྐུར་ད་གཟོད་གོ། མི་ཁོ་བོའི་ཐེ་ཚོམ་ད་གཟོད་ཟད། ། འཁྲུལ་པའི་གཞི་རྩ་ད་གཟོད་ཞིག། ཐ་སྙད་ལ་སངས་རྒྱས་མི་རེ་བས། ། རྗེ་མངའ་བདག་ཆེན་པོའི་ཞབས་དྲུང་དུ། ། དོན་ཉམས་སུ་བླངས་པའི་འབྲས་བུ་དང་། ། བརྒྱུད་པ་རྣམས་ཀྱི་བྱིན་རླབས་ཀྱིས། ། གོ་བ་ཉམས་མྱོང་རྟོགས་པ་འདི། ། ཕུལ་བས་བླ་མ་རྗེ་བཙུན་དང་། ། མཆེད་གྲོགས་འདིར་བཞུགས་དགྱེས་པར་མཛོད། ། ཅེས་ཕུལ་བས། མངའ་བདག་མཻ་ཏྲི་པས་མར་པ་ལ་ཞལ་གདམས་བཅུ་གཉིས་རྡོ་རྗེའི་མགུར་འདི་གསུངས་སོ། ། ། ། བུ་དད་པའི་རྩ་བ་མི་བརྟན་ན། ། གཉིས་མེད་ཀྱི་རྩ་བ་བརྟན་མི་འགྱུར། ། ཕྱོགས་མེད་ཀྱི་སྙིང་རྗེ་མ་སྐྱེས་ན། ། གཟུགས་སྐུ་རྣམ་གཉིས་ཐོབ་མི་འགྱུར། ། ཤེས་རབ་རྣམ་གསུམ་སྦྱངས་ན། ། རྟོགས་པ་རྒྱུད་ལ་སྐྱེ་མི་འགྱུར། ། བླ྄་མ་རྗེ་བཙུན་མ་བསྟེན་ན། ། དངོས་གྲུབ་རྣམ་གཉིས་ཐོབ་མི་སྲིད། ། སེམས་ཀྱི་རྩ་བ་མ་ཆོད་ན། ། ཤེས་པ་གང་དགར་གཏང་མི་བྱ། ། སྣང་བ་རྒྱ་ཡིས་མ་ཐེབས་ན། ། བདེ་བ་ཆེན་པོར་དབེན་མི་གནས། ། ཞེན་ཆགས་ཤེས་པ་སྐྱེས་གྱུར་ན། ། 