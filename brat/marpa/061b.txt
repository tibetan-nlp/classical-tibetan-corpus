བར་ཆད་མེད་པར་ལྷོ་བྲག་ཏུ་ཕེབས་ཏེ། མར་པ་མགོ་ལེགས་ཀྱིས་གཏང་རག་གི་ཚོགས་མཆོད་བཟང་པོ་ཞིག་བཤམས་པའི་གྲལ་དུ། སྔར་ལམ་བར་ལ་ཞལ་ཏ་ཞིབ་རྒྱས་གནང་རུང་། ཚོགས་པ་སྤྱིའི་གོ་བར་བྱ་བའི་སླད་དུ། མར་པ་མགོ་ལེགས་ཀྱིས་རྗེ་མར་པ་ལ། བླ་མ་ལགས། རྗེ་བཙུན་ནཱ་རོ་པ་དེ་དང་མཇལ་ནས། བར་ཆད་མེད་པར་ཕེབས་པ་འདི་ལས་ངོ་མཚར་ཆེ་རྒྱུ་གཞན་མེད་པས། ཐུགས་རྗེས་ཚད་མེད་པ་བཟུང་། ། བླ་མ་དང་མཇལ་རྟིང་སྔར་དང་ད་རེས་ལ་གདམས་ངག་གི་ཁྱད་ཅི་གདའ། ངོ་མཚར་ཆེ་བའི་ལྟས་ཅི་འདྲ་གཟིགས། བདག་འདིར་འཚོགས་རྣམས་སྤྲོ་བ་བསྐྱེད་པའི་སླད་དུ་གསུང་དུ་གསོལ། ཞེས་ཤུས་པའི་ལན་དུ། རྗེ་མར་པས་དཔལ་ནཱ་རོ་པ་ཆེན་པོ་དང་མཇལ་ནས་གདམས་ངག་ལྷག་ལུས་མེད་པར་གནང་ཞིང་ཐོབ་ལུགས་རྣམས། སྣང་བ་ཟིལ་གྱིས་གནོན་པ་དཔའ་བོ་སྣང་གྲུབ་བསྒྱུར་བའི་སྐད་ལ་རྟ་དྲངས་ཏེ། མཛད་སྤྱོད་རྫུ་འཕྲུལ་ཡོན་ཏན་ངོ་མཚར་ཅན་གྱི་མགུར་ཆེན་འདི་གསུངས་སོ། ། ། ། རྗེ་སྤྲུལ་སྐུའི་བཞུགས་གནས་རྒྱ་གར་ཡུལ། ། ལྗོངས་ཡངས་པ་ཅན་གྱི་མ་ག་དྷར། ། མུ་སྟེགས་རྒོལ་བ་ཚར་བཅད་དེ། ། སྒོ་སྲུང་ཆེན་པོར་མཚན་གསོལ་བ། ། རྗེ་ནཱ་རོ་ཞེས་བྱར་གྲགས་པ་ཡི། ། ཕ་སྤྲུལ་སྐུ་དེ་ཡི་ཞབས་ལ་འདུད། ། ཤར་ཁྲི་སྒོ་བརྩེགས་པའི་ཕོ་བྲང་ན། ། རྒྱུད་ཟབ་མོ་དགྱེས་པ་རྡོ་རྗེ། ། མི་ང་རང་བལྟ་རྟོགས་བྱེད་པའི་ཚེ། ། སེམས་ཤིག་མ་བདེ་ཡིད་ཅིག་འཕྱོ། ། སེམས་གཞུ་ལྟར་བཀུག་ཀྱང་མདའ་ལྟར་ཤོར། ། པཎ་ཆེན་ནཱ་རོ་ཏུར་གྱིས་དྲན། གདུངས་པའི་སེམས་ལ་བཟོད་བརླག་མེད། ། 