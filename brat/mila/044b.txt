རྡོ་རྗེ་འཆང་ཆེན་བླ་མ་དང་། ། སངས་རྒྱས་བསྐྱེད་པའི་བདག་མེད་ཡུམ། ། རྒྱལ་སྲས་སྤྲུལ་པའི་ཚོགས་རྣམས་ལ། ། གོ་རྟོགས་ཡིད་ཡུལ་ཤར་བ་ཡི། ། ཚིག་འགའ་སྙན་དུ་ཕུལ་བ་ལ། ། མ་རྟོགས་ལོག་རྟོགས་འཁྲུལ་རྟོགས་སོགས། ། ཉེས་ཚོགས་ཐམས་ཅད་བཟོད་པར་གསོལ། ། སླར་ཡང་ཆོས་བཞིན་འཆོས་པར་ཞུ། ། རྗེ་ཁྱེད་ཀྱི་ཐུགས་རྗེའི་དཀྱིལ་འཁོར་ལས། ། བྱིན་རླབས་ཀྱི་ཚ་ཟེར་འཕྲོས་པ་ཡིས། ། བདག་བློའི་པདྨོ་ཁ་ཕྱེ་སྟེ། ། ཉམས་རྟོགས་ཀྱི་དྲི་བསུང་འཕྲོ་བ་འདི། ། དྲིན་ལན་ལ་འཁོར་ཐབས་མ་མཆིས་པས། ། སྒྲུབ་པའི་མཆོད་པ་རྒྱུན་དུ་འབུལ། ། སྒྲུབ་པ་མཐའ་རུ་ཕྱིན་པ་དང་། ། སྒྲུབ་འབྲས་ཀྱིས་འགྲོ་ལ་ཕན་པར་མཛོད། ། འབངས་ཞུ་ཕོད་ཆེས་ན་བཟོད་པར་གསོལ། ། ཞེས་ཞུས་པས། བླ་མའི་ཞལ་ནས། བུ་ཁྱོད་ལ་དེ་ཙམ་ཞིག་རེ་ཡང་རེ་སྟེ་བྱུང་འདུག་གསུང་མཉེས་མཉེས་མཛད། ཡུམ་གྱི་ཞལ་ནས། ངའི་བུ་འདི་ལ་འདི་ཙམ་ཞིག་ཡོང་བའི་བློ་སྟོབས་དང་ནུས་པ་ཅིག་ཡོད་གསུང་ཤིན་ཏུ་དགྱེས་ཏེ། ཆོས་ཀྱི་གླེང་མོ་མང་དུ་གནང་ནས་ཡབ་ཡུམ་གཉིས་གཟིམས་ཁང་དུ་བྱོན། ངས་ཀྱང་སྔར་ལྟར་འདག་སྦྱར་ལ་བསྒོམས། དེའི་ཚེ་བླ་མས་ཀྱང་དབུ་རུ་བྱང་ཕྱོགས་ལ་འགྲོ་དོན་ལ་བྱོན་ནས། མར་པ་མགོ་ལེགས་ཀྱི་སར་ཚོགས་འཁོར་ཅིག་མཛད་པའི་ནུབ་མོ་སྔར་པཎ་ཆེན་ནཱ་རོའི་བརྡའི་གསུང་མ་གོ་བ་ཅིག་ཡོད་པ་དེ། མཁའ་འགྲོས་བཀྲོལ་ཞིང་བརྡས་བསྐུལ་ཏེ། ནཱ་རོ་པ་དང་མཇལ་དུ་བྱོན་པར་དགོངས་ཏེ། གྲོ་བོ་ལུང་དུ་ཕེབས་ནས་ཞག་འགའ་བཞུགས་ཡོད་པའི་ཚེ། ནུབ་གཅིག་ངའི་རྨི་ལམ་དུ་བུད་མེད་སྔོ་སངས་མ་དར་གྱི་ན་བཟའ་དང་། རུས་པའི་རྒྱན་གྱིས་མཛེས་པ། སྨིན་མ་དང་སྨ་ར་སེར་ཁྱུག་གེ་ཡོད་པ་ཅིག་བྱུང་ནས། བུ་ཁྱོད་ལ་ཡུན་དུ་བསྒོམས་པས་སངས་རྒྱ་བ་ཕྱག་རྒྱ་ཆེན་པོ་དང་། ཆོས་དྲུག་གི་གདམས་ངག་དེ་འདུག་སྟེ། སྐད་ཅིག་མ་གཅིག་བསྒོམས་པས་སངས་རྒྱ་བ་ཁྱད་པར་གྱི་འཕོ་བ་གྲོང་འཇུག་གི་གདམས་ངག་དེ་མི་འདུག་པ་ཞུས་ཅིག་ཟེར་སོང་བ་དང་། 