མཁའ་འགྲོ་སྙན་བརྒྱུད་ཀྱི་གདམས་ངག་འདི་ཁྱོད་ལ་མཆོག་ཏུ་བྱིན་པས་བུམ་པ་གང་བྱོའི་ཚུལ་དུ་ཡོད་དོ། ། ངའི་ཚིག་རྣམས་ལ་བརྫུན་དང་གདམས་ངག་རྣམས་ལ་ལྷག་ཆད་ཡོད་རི་ཞེས། བླ་མས་ཡི་དམ་དཔང་དུ་བཙུགས་པའི་དབུ་སྙིང་བཞེས་ནས་མགུར་འདི་གསུངས་སོ། ། ། ། ན་མོ་བཀའ་དྲིན་ཅན་ལ་གསོལ་བ་འདེབས། ། བཀའ་དྲིན་ཅན་གོང་མའི་རྣམ་ཐར་ལ། ། བསམས་ན་གདམས་ངག་དེ་ཉིད་རང་། ། མང་པོ་ཐོབ་འདོད་གཡེང་བའི་རྒྱུ། ། གནད་ཀྱི་གསུང་ངག་སྙིང་ལ་ཆོངས། ། དེ་དེ་མང་ཡང་འདི་ཉིད་མེད། ། སྡོང་བོ་མང་ཡང་འབྲས་བུ་མེད། ། ཡོན་ཏན་ཡིན་ཡང་དོན་དམ་མིན། ། དེ་འདྲ་བསླབས་འང་འདི་མཐོང་མེད། ། བཤད་རྒྱུ་མང་ཡང་ཕན་རྒྱུ་མེད། ། ཕན་སྙིང་ལ་ཐོགས་པ་དམ་པའི་ནོར། ། ནོར་ཕྱུག་པོ་འདོད་ན་འདི་ལ་དྲིལ། ། ཆོས་ཉོན་མོངས་འདུལ་བ་ཐབས་ཀྱི་ལམ། ། ལམ་བཙན་ས་འཛིན་ན་འདི་ལ་དྲིལ། སེམས་ཁོ་ཐག་ཆོད་པ་ཆོག་ཤེས་དཔོན། ། དཔོན་བཟང་པོ་འདོད་ན་འདི་ལ་དྲིལ། ། འཁོར་བ་ངུ་བྲོ་སྒྱིད་ལུག་བསྐྱུར། ། མི་མེད་ཀྱི་རྫ་བྲག་ཕ་ཡི་མཁར། ། གྲོགས་མེད་གཅིག་པུ་ལྷ་ཡི་ཡུལ། ། སེམས་ལ་སེམས་ཞོན་ཆད་མེད་རྟ། ། རང་ལུས་དགོན་པ་ལྷ་ཡི་ཁང་། ། ཡེངས་མེད་ཀྱི་དགེ་སྦྱོར་སྨན་གྱི་མཆོག དོན་དང་ལྡན་པའི་སྐྱེས་བུ་ལ། ། དོན་ལ་ཐོགས་མེད་ཀྱི་གདམས་ངག་བྱིན། ། ང་དང་གདམས་ངག་ཁྱོད་དང་གསུམ། ། མ་རུལ་མ་སང་མ་བསྐམས་པར། ། བུ་ཡི་ལག་ཏུ་བཞག་པ་འདིས། ། འབྲས་བུ་ལོ་འདབ་རྒྱས་པར་ཤོག ཅེས་གསུངས་ནས། ཕྱག་ངའི་མགོ་ཐོག་ཏུ་བཞག་སྟེ། བུ་ཁྱོད་འགྲོ་བ་འདི་སེམས་ལ་ཤིན་ཏུ་བཅགས་པ་ཞིག་བྱུང་སྟེ། འདུས་བྱས་ཐམས་ཅད་འདིས་མཚོན་པ་ཡིན་པས་བྱ་ཐབས་མེད། འོན་ཀྱང་ཞག་འགའ་སྡོད། གདམས་ངག་རྣམས་ལ་བསམ་བློ་ཐོང་ལ་དོགས་པ་རྣམས་ཆོད་གསུང་། 