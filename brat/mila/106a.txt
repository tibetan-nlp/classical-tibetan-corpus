ཀུན་རྫོབ་གདུང་དང་རིང་བསྲེལ་རྣམས། ། རིལ་བོ་གཅིག་ཏུ་གྱུར་པ་དེ། ། འོད་ཟེར་འབར་བའི་མཆོད་རྟེན་གཅིག ། འདི་འགྲོ་བ་ཡོངས་ཀྱི་ཚོགས་ཀྱི་ཞིང་། ། བཞུགས་གནས་དག་པའི་ཞིང་དུ་བྱེད། ། དཀོན་གཉེར་མཁའ་འགྲོ་སྡེ་ལྔས་བྱེད། ། ཕྱག་མཆོད་ལྷ་དང་མཁའ་འགྲོས་འབུལ། ། མི་ཡུལ་བཞག་ཀྱང་ཡལ་ནས་འགྲོ། ། ཁྱེད་བུ་སློབ་རྣམས་ཀྱི་སྐལ་བ་ལ། ། རང་སེམས་ཆོས་སྐུར་ངོ་སྤྲད་པས། ། གདུང་དང་རིང་བསྲེལ་དམ་པ་ཡོད། ། དེ་ཉམས་སུ་ལེན་པའི་ལམ་དུས་སུ། ། འདྲ་མིན་གོལ་ས་འདི་འདྲ་འབྱུང་། ། མ་བརྗེད་ཟུངས་ལ་སྤོང་ལེན་གྱིས། ། ཕ་མཚན་ལྡན་བླ་མ་བསྟེན་པ་དང་། ། མི་བསོད་ནམས་ཅན་ལ་བརྟེན་པ་གཉིས། ། འདྲ་འདྲ་འདྲ་ལ་ནོར་དོགས་མཛོད། ། ཡེ་སྟོང་སེམས་ལ་ཤར་བ་དང་། ། མི་རྟོག་བློ་ཡིས་བཅོས་པ་གཉིས། ། འདྲ་འདྲ་འདྲ་ལ་ནོར་དོགས་མཛོད། ། བསྒོམ་གཉུག་མའི་རང་ས་ཟིན་པ་དང་། ། ཞི་གནས་རྩི་ལ་འབྱར་བ་གཉིས། ། འདྲ་འདྲ་འདྲ་ལ་ནོར་དོགས་མཛོད། ། རང་བྱུང་ལྷུག་པའི་རང་ཤར་དང་། ། འཐད་འཐད་མང་པོའི་དྲན་པ་གཉིས། ། འདྲ་འདྲ་འདྲ་ལ་ནོར་དོགས་མཛོད། ། སེམས་ཉིད་དྲི་མེད་གཅེར་མཐོང་དང་། ། བསམ་པ་བཟང་པོས་ཕན་འདོགས་གཉིས། ། འདྲ་འདྲ་འདྲ་ལ་ནོར་དོགས་མཛོད། ། དངོས་གྲུབ་རྟེན་འབྲེལ་ཤར་བ་དང་། ། ཟང་ཟིང་མང་པོའི་བསོད་ནམས་གཉིས། ། འདྲ་འདྲ་འདྲ་ལ་ནོར་དོགས་མཛོད། ། མ་དང་མཁའ་འགྲོའི་ལུང་བསྟན་དང་། ། ས་བླ་འབྱུང་པོའི་ལྷང་འབོད་གཉིས། ། འདྲ་འདྲ་འདྲ་ལ་ནོར་དོགས་མཛོད། ། མཁའ་འགྲོའི་སྒྲུབས་པའི་ཕྲིན་ལས་དང་། ། བདུད་ཀྱིས་བསྒྲུབས་པའི་བར་ཆད་གཉིས། ། འདྲ་འདྲ་འདྲ་ལ་ནོར་དོགས་མཛོད། ། ཆོས་སྐུ་དྲི་མེད་གོང་བུ་དང་། ། མཚན་མ་རྫས་ཀྱི་རིང་བསྲེལ་གཉིས། ། 