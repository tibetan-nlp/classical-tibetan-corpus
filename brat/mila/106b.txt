འདྲ་འདྲ་འདྲ་ལ་ནོར་དོགས་མཛོད། ། སྤྲུལ་པ་དབྱིངས་ཀྱི་མེ་ཏོག་དང་། ། འདོད་ཁམས་ལྷ་ཡི་མེ་ཏོག་གཉིས། ། འདྲ་འདྲ་འདྲ་ལ་ནོར་དོགས་མཛོད། ། གདོན་ལས་སྐྱེས་པའི་མཆོད་རྟེན་དང་། ། སྤྲུལ་པ་ལྷ་ཡི་མཆོད་རྟེན་གཉིས། ། འདྲ་འདྲ་འདྲ་ལ་ནོར་དོགས་མཛོད། ། སྣང་སྲིད་འཇའ་འོད་གུར་ཁང་དང་། ། འབྱུང་བ་རྐྱེན་གྱི་འཇའ་འོད་གཉིས། ། འདྲ་འདྲ་འདྲ་ལ་ནོར་དོགས་མཛོད། ། སྔོན་གྱི་ལས་འཕྲོས་དད་པ་དང་། ། རྐྱེན་ལས་སྐྱེས་པའི་དད་པ་གཉིས། ། འདྲ་འདྲ་འདྲ་ལ་ནོར་དོགས་མཛོད། ། དད་པ་སྙིང་ནས་སྐྱེས་པ་དང་། ། ངོ་ཚ་ཁྲེལ་གྱི་དད་པ་གཉིས། ། འདྲ་འདྲ་འདྲ་ལ་ནོར་དོགས་མཛོད། ། སྙིང་ནས་སྒྲུབ་པ་བྱེད་པ་དང་། ། ཚེ་འདི་བླ་མའི་ངོ་སྲུང་གཉིས། ། འདྲ་འདྲ་འདྲ་ལ་ནོར་དོགས་མཛོད། ། བསམ་དོན་ལག་ཏུ་འགེལ་བ་དང་། ། ཁ་དོན་རླུང་ལ་བསྐུར་བ་གཉིས། ། འདྲ་འདྲ་འདྲ་ལ་ནོར་དོགས་མཛོད། ། མ་དང་མཁའ་འགྲོའི་མཆོད་རྟེན་འདི། ། དུས་གསུམ་སངས་རྒྱས་ཞིང་ཁམས་ཡིན། ། དཔའ་བོ་དཔའ་མོའི་ཚོགས་ཁང་ཡིན། ། བླ་མ་རྗེ་བཙུན་སྒོམ་ཁང་ཡིན། ། ང་ནི་ཤར་ཕྱོགས་ཞིང་ཁམས་སུ། ། མཁའ་འགྲོ་མང་པོ་འདུས་པའི་ནང་། ། མངོན་པར་དགའ་བའི་ཞིང་དེ་ན། ། བཅོམ་ལྡན་བདེ་མཆོག་འཁོར་ལོ་དང་། ། སྤྱན་རས་གཟིགས་མགོན་སྒྲོལ་མའི་ཚོགས། ། ཀུན་བཟང་བདེ་བའི་གནས་དེ་རུ། ། མཁའ་འགྲོ་མང་པོའི་བསུན་མ་ཡོད། ། ཁྱོད་གསོལ་བ་སྙིང་ནས་འདེབས་ནུས་ན། ། ཁ་ཞེ་མེད་པའི་མཆི་མ་ཁྲུལ། ། བཅོས་མ་མེད་པའི་ཕྱག་རྟེན་མཚར། ། ཤེས་རབ་རྣོན་པོའི་མེ་ཏོག་ཐོར། ། བྱང་ཆུབ་སེམས་ཀྱི་བུམ་ཁྲུས་བྱས། ། དད་པ་འགྱུར་མེད་བསྲུང་བ་བཟང་། ། ཡེ་ཤེས་གཉིས་མེད་དབང་ཞུ་ན། ། མགོ་བོ་འདི་ཡི་འོག་ཏུ་ཞུགས། །
