རང་རེ་ཀུན་ལ་གནས་སྐབས་དང་མཐར་ཐུག་གི་བདེ་སྐྱིད་འབྱུང་བའི་སྨོན་ལམ་བཟང་པོ་ཞིག་ངས་འདེབས་པར་རིགས་གསུང་། སྨོན་ལམ་གྱི་མགུར་འདི་གསུངས་སོ། ། ཕ་སྨོན་ལམ་མཐར་ཕྱིན་འགྲོ་བའི་མགོན། ། སྒྲ་བསྒྱུར་མར་པའི་ཞབས་ལ་འདུད། ། འདིར་ཚོགས་གསན་ཅིག་བུ་སློབ་ཀུན། ། ཁྱེད་རྣམས་བདག་ལ་བཀའ་དྲིན་ཆེ། ། བདག་ཀྱང་ཁྱེད་ལ་བཀའ་དྲིན་ཆེ། ། བཀའ་དྲིན་ཆེ་མཉམ་དཔོན་སློབ་རྣམས། ། མངོན་དགའི་ཞིང་དུ་མཇལ་བར་ཤོག ། འདིར་བཞུགས་ཡོན་བདག་ཐམས་ཅད་ཡང་། ། ཚེ་རིང་བསོད་ནམས་ལྡན་པར་ཤོག ། བསམ་པ་ལོག་པ་མི་སྐྱེ་ཞིང་། ། ཆོས་འཐུན་བསམ་པ་འགྲུབ་པར་ཤོག ། ཡུལ་ཕྱོགས་འདིར་ཡང་བཀྲ་ཤིས་ཤིང་། ། མི་ནད་འཁྲུག་པ་མེད་པ་དང་། ། ལོ་ལེགས་འབྲུ་འཕེལ་བདེ་སྐྱིད་དང་། ། ཀུན་ཏུ་ཆོས་ལ་སྤྱོད་པར་ཤོག བདག་གི་ཞལ་མཐོང་གསུང་ཐོས་དང་། ། རྣམ་ཐར་ཡིད་ལ་དྲན་པ་དང་། ། མཚན་ནམ་རྣམ་ཐར་ཐོས་ཚད་དང་། ། མངོན་དགའི་ཞིང་དུ་མཇལ་བར་ཤོག ། གང་ཞིག་བདག་གི་རྣམ་ཐར་ལ། ། སྤྱོད་ཅིང་སྒྲུབ་པ་བྱེད་པ་དང་། ། འདྲི་ཞིང་འཆད་ཉན་བྱེད་པ་དང་། ། ཀློག་དང་ཕྱག་མཆོད་འབུལ་བ་དང་། ། རྣམ་ཐར་ཚུལ་བཞིན་སྐྱོང་རྣམས་དང་། ། མངོན་དགའི་ཞིང་དུ་མཇལ་བར་ཤོག ། མ་འོངས་གང་ཟག་ཐམས་ཅད་ལ། ། གལ་ཏེ་སྒོམ་པ་ནུས་སྲིད་ན། ། མི་ཁོ་བོས་དཀའ་བ་སྤྱད་སྤྱད་པས། ། གེགས་དང་གོལ་ས་མེད་པར་ཤོག ། ཆོས་ཕྱིར་དཀའ་ཐུབ་སྤྱོད་པ་ལ། ། བསོད་ནམས་དཔག་ཏུ་མེད་པ་ཡོད། ། དེ་ལ་འཇུག་ཅིང་བསྐུལ་བ་ལ། ། བཀའ་དྲིན་དཔག་ཏུ་མེད་པ་ཡོད། ། མི་ཁོ་བོའི་རྣམ་ཐར་ཐོས་པ་ལ། ། བྱིན་བརླབས་དཔག་ཏུ་མེད་པ་ཡོད། ། དཔག་མེད་གསུམ་གྱི་བྱིན་བརླབས་གྱིས། ། ཐོས་པ་ཙམ་གྱིས་གྲོལ་གྱུར་ནས། ། 