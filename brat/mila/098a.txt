ཡེ་ཤེས་ཌཱ་ཀིས་མཆོད་པ་འབུལ། ། དེ་རིང་ཆོ་ག་ཇི་ལྟར་བརྗོད། ། རིག་འཛིན་ཀུན་གྱི་འཁོར་གྱིས་བསྐོར། ། དཔའ་བོ་ཡོངས་ཀྱིས་ཞབས་ཏོག་བྱེད། ། དེ་རིང་པུར་ལ་རེག་དོན་མེད། ། དེ་ཉིད་རྟོགས་པའི་སྐྱེས་བུའི་པུར། ། བཅས་བཅོས་མི་དགོས་བཞག་པས་ཆོག ། ལྷ་མི་ཀུན་གྱི་མཆོད་རྟེན་ལ། ། བདག་པོ་མི་དགོས་དགེ་སྦྱོར་མཛོད། ། ལྷ་དང་བླ་མའི་དམ་ཚིག་ལ། ། ཁ་ཏ་མི་དགོས་ཐུགས་དམ་སྐྱོངས། ། རིན་ཆེན་གཏེར་གྱི་ཕུང་པོ་ལ། ། ང་བདག་མ་བྱེད་མཉམ་པར་ཞོག ། བླ་མ་སངས་རྒྱས་གསང་ཚིག་ལ། ། བཤད་འདོད་མ་མང་སྨྲ་བཅད་མཛོད། ། གདམས་ངག་མཁའ་འགྲོའི་ཁ་རླངས་ལ། ། གྲིབ་གྱིས་འཕོག་གིས་སྐུ་འཚམས་སྡོམས། ། རྩེ་ཅིག་སྒྲུབ་པའི་རྣམ་ཐར་ལ། ། འགལ་རྐྱེན་མང་བས་གསང་སྒྲུབ་མཛོད། ། ཡ་མཚན་ཕ་ཡི་ཕ་འབགས་ལ། ། དངོས་གྲུབ་འབྱུང་བས་ཐེ་ཚོམ་ཆོད། ། བླ་མ་རྗེ་བཙུན་རྣམ་ཐར་ལ། ། སྙན་པ་ཆེད་ཀྱིས་སྒྲག་མི་དགོས། ། ཡེ་ཤེས་མཁའ་འགྲོའི་གླུ་དབྱངས་ལ། ། བྱིན་རླབས་འབྱུང་ངོ་མོས་གུས་བསྐྱེད། ། མི་ལ་རས་པའི་བུ་བརྒྱུད་ལ། ། གྲུབ་ཐོབ་མང་པོ་སྐལ་ལྡན་ཀུན། ། ཡུལ་ཕྱོགས་འདི་ཡི་མི་ཕྱུགས་ལ། ། ནད་ཡམས་མེད་དོ་ལྷ་མི་རྣམས། ། དེ་རིང་འདིར་ཚིགས་སེམས་ཅན་ལ། ། ངན་སོང་མེད་དོ་སྐྱེས་བུ་ཀུན། ། དེ་བཞིན་ཉིད་གྱི་དཀྱིལ་འཁོར་ལ། ། སྣང་སེམས་གཅིག་གོ་གཉིས་འཛིན་ཤིག ། རྗེ་བཙུན་འདའ་ཀའི་ཞལ་ཆེམས་ལ། ། དགོས་པ་ཆེའོ་བཀའ་བཞིན་བསྒྲུབས། ། བདེ་ཞིང་སྐྱིད་བའི་ལྷ་ཆོས་ལ། ། ཀུན་ཀྱང་རྟག་ཏུ་སྤྱོད་པར་ཤོག ། ཅེས་གསུངས་བྱུང་བས། ངན་རྫོང་སྟོན་པ་ན་རེ། རྗེ་བཙུན་གྱི་ཞལ་ནས། རས་ཆུང་པ་མ་སླབ་བར་དུ་པུར་ལ་མ་རེག་གསུང་བ་དེ་དང་། མཁའ་འགྲོའི་དབྱངས་དེ་འཐུན་པར་འདུག་སྟེ། 