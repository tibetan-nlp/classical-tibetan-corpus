མེ་ལྕེ་པདྨ་འདབ་བརྒྱད་དང་། ། བཀྲ་ཤིས་བརྒྱད་དང་རིན་ཆེན་བདུན། ། ཡིད་འོང་མཆོད་རྫས་དུ་མ་འབར། ། མེ་སྒྲ་དུང་དང་ཆ་ལང་དང་། ། པི་ཝང་གླིང་བུ་ཏིང་ཏིང་ཤགས། ། ཅང་ཏེའུ་རྔེ་ཆུང་སྒྲ་སྙན་འཁྲོལ། ། མེ་སྟག་སྐར་མདའ་འཕྲོས་པ་ལས། ། ཕྱི་ནང་གསང་བའི་ལྷ་མོར་གྱུར། ། བཀོད་ལེགས་མཆོད་པ་སྣ་ཚོགས་འབུལ། ། དུ་བ་འཇའ་འོད་མཆོད་སྤྲིན་འཁྲིགས། ། གདུགས་དང་རྒྱལ་མཚན་བ་དན་དང་། ། བཀྲ་ཤིས་དཔལ་བེའུ་གཡུང་དྲུང་འཁྱིལ། ། ཡིད་འོང་མཁའ་འགྲོ་དུ་མ་ཡིས། ། པུར་སྦྱངས་གདུང་ནི་བཤིག་ནས་ཁྱེར། ། ཕུང་པོ་ལྷག་མེད་གྲུབ་པ་ལ། ། ཁྱེད་རྣམས་གདུང་ལ་བཞུ་སྦྱངས་མཚར། ། བླ་མ་ཆོས་སྐུའི་ནམ་མཁའ་ལ། ། ལོངས་སྐུ་སྨོན་ལམ་ཆོས་སྤྲིན་འཐིགས། ། སྤྲུལ་སྐུ་ཕྲིན་ལས་མེ་ཏོག་ཆར། ། རྒྱུན་ཆད་མེད་པར་འབབ་པ་ཡིས། ། གདུལ་བྱའི་ལོ་ཏོག་སྨིན་པར་མཛད། ། གང་ཡང་སྐྱེ་བ་མེད་པ་ཡི། ། ཆོས་ཉིད་སྐྱེ་མེད་སྟོང་པ་ཉིད། ། སྟོང་པ་ཉིད་ལ་སྐྱེ་འགག་མེད། ། སྐྱེ་ཞིང་འགག་པའང་སྟོང་ཉིད་རང་། ། ཡིན་ཕྱིར་ཐེ་ཚོམ་སོམ་ཉི་སྤོངས། ། ཞེས་པའི་དབྱངས་དེའི་རྗེས་སུ་ཉི་མ་དགོངས་མོར་སོང་བ་དང་། མེ་འབར་བའི་རྣམ་པ་དེ་ཡང་ཞི་ནས་པུར་ཁང་ཕྱི་གསལ་ནང་གསལ་ཀུན་གྱིས་ཐོགས་མེད་དུ་མཐོང་བ་ལ། གྲྭ་བུ་སློབ་ཉ་མ་དང་བཅས་པ་ཀུན་གྱིས་པུར་གདུང་ལ་བལྟས་པས། པུར་ཁང་ནང་དུ། ལ་ལས་འོད་ཀྱི་མཆོད་རྟེན་ཆེན་པོ་ཞིག་མཐོང་། དེ་བཞིན་དུ་ལ་ལས་དགེས་རྡོར། བདེ་མཆོག གསང་འདུས། ཕག་མོ་ལ་སོགས་པའི་ལྷ་སྐུ་དང་། རྡོ་རྗེ་དྲིལ་བུ་བུམ་པ་ལ་སོགས་པའི་ཕྱག་མཚན་དང་། སྐུ་གསུང་ཐུགས་ཀྱི་ས་བོན་ལ་སོགས་ཏེ་ཡིག་འབྲུ་དང་། པུར་ཁང་འོད་ཀྱིས་གང་བ་དང་། 