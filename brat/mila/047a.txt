འདིར་བཞུགས་གདན་གང་བུ་སློབ་ཀུན། ། རྨི་ལམ་བརྡ་ལས་བྱུང་བ་ཡི། ། ངོ་མཚར་མ་འོངས་ལུང་བསྟན་འདི། ། ཕ་རྒན་ང་ཡིས་བཤད་ཀྱིས་ཉོན། ། འཛམ་གླིང་བྱང་ཕྱོགས་ས་སྟེང་དེ། ། བོད་ན་དར་བའི་ཐུབ་བསྟན་ཡིན། ། དེ་སྟེངས་གངས་རི་ཆགས་པ་དེ། ། ཕ་རྒན་མར་པ་ལོ་ཙ་དང་། ། བཀའ་བརྒྱུད་ཡོངས་ཀྱི་བསྟན་པ་ཡིན། ། གངས་རྩེ་མོ་དགུང་ལ་རེག་པ་འདི། ། ལྟ་བ་འགྲན་ཟླ་མེད་པ་ཡིན། ། རྩེ་ལ་ཉི་ཟླ་འཁོར་བ་དེ། ། སྒོམ་པ་འོད་གསལ་མཁྱེན་བརྩེ་ཡིན། ། འོད་ཀྱིས་ནམ་མཁའ་གང་བ་དེ། ། ཐུགས་རྗེས་མ་རིག་མུན་སེལ་ཡིན། ། རྩ་བས་ས་གཞི་ཁྱབ་པ་དེ། ། ཕྲིན་ལས་ཀྱིས་ས་གཞི་ཁྱབ་པ་ཡིན། ། ཕྱོགས་བཞིར་ཆུ་རྒྱུན་འབབ་པ་དེ། ། སྨིན་གྲོལ་དབང་བཞིའི་གདམས་ངག་ཡིན། ། ཆུ་དེས་འགྲོ་ཀུན་ཚིམ་པ་དེ། ། གདུལ་བྱ་སྨིན་ཅིང་གྲོལ་བ་ཡིན། ། ཆུ་སྣ་རྒྱ་མཚོར་འབབ་པ་དེ། ། འོད་གསལ་མ་བུ་མཇལ་བ་ཡིན། ། མེ་ཏོག་སྣ་ཚོགས་བཀྲ་བ་དེ། ། འབྲས་བུ་སྐྱོན་བྲལ་ཉམས་མྱོང་ཡིན། ། སྤྱིར་རྨི་ལམ་མི་ངན་རྨི་ལམ་བཟང་། ། འདིར་ཚོགས་གྲྭ་པ་བུ་སློབ་རྣམས། ། སྒོས་ལྷུན་སྟུག་གངས་རི་མཐོན་པོ་། ། ཤར་དུ་ཀ་ཆེན་བཙུགས་པ་དེ། ། དོལ་གྱི་ཚུར་སྟོན་དབང་ངེ་ཡིན། ། ཀ་ཐོག་ཏུ་སེང་གེ་འགྱིང་བ་དེ། ། ཁོ་མི་གཞི་སེང་དང་འདྲ་བ་ཡིན། ། སེང་གཡུ་རལ་མཐའ་ནས་རྒྱས་པ་དེ། ། སྙན་བརྒྱུད་ཀྱི་གདམས་ངག་ཐེབས་པ་ཡིན། ། སྡེར་བཞི་གངས་ལ་བགྲད་པ་དེ། ། ཚད་མེད་བཞི་དང་ལྡན་པ་ཡིན། ། སྤྱན་མིག་གྱེན་དུ་གཟིགས་པ་དེ། ། འཁོར་བ་ལ་ཕྱི་ཕྱག་འཚལ་བ་ཡིན། ། སེང་གངས་དཀར་ལྟོངས་སུ་འཕྱོ་བ་དེ། ། ཐར་པའི་གླིང་དུ་གཤེགས་པ་ཡིན། ། ཤར་རྨི་ལམ་མི་ངན་རྨི་ལམ་བཟང་། ། འདིར་ཚོགས་གྲྭ་པ་བུ་སློབ་ཀུན། ། ལྷོ་རུ་ཀ་ཆེན་བཙུགས་པ་དེ། ། གཞུང་གི་རྔོག་སྟོན་ཆོས་རྡོར་ཡིན། ། ཀ་ཐོག་ཏུ་སྟག་མོ་ངར་བ་དེ། ། ཁོ་མི་གཞི་སྟག་དང་འདྲ་བ་ཡིན། ། སྟག་གྲ་འཛུམ་མཐའ་ནས་རྒྱས་པ་དེ། ། སྙན་བརྒྱུད་ཀྱི་གདམས་ངག་ཐེབས་པ་ཡིན། ། 