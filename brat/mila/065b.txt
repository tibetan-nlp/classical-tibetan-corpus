ལྷོ་བྲག་མར་པ་ལོ་ཙ་ལྟ་བུ་དང་མཇལ། ཚེ་གཅིག་ལུས་གཅིག་ལ་སངས་རྒྱ་བའི་གདམས་ངག་ཐོབ་ནས། དབེན་པའིརི་ལ་ཚེ་འདི་བློས་བཏང་སྟེ་སྒོམ་ཞིང་ནམ་ཞག་གཏན་གྱི་དོན་སྒྲུབ། ལྟོ་གོས་གཏམ་གསུམ་ལ་གྱོང་བསྐུར་ནས་ཉོན་མོངས་པའི་དགྲ་ཚེ་འདིར་འཇོམས་པར་བྱེད་པ་ཡིན་པས། འཛམ་བུ་གླིང་གི་མི་གཅིག་ལ་ང་ལས་ཕོ་རྒོད་པ་དང་འདུན་མ་ལེགས་པ་མེད། ། དེ་བས་ཁྱེད་རང་རྣམས་སངས་རྒྱས་ཀྱི་བསྟན་པ་དར་བའི་ཡུལ་ཕྱོགས་སུ་སྐྱེས་རུང་། སྒྲུབ་པ་བྱེད་པ་དག་ཨ་ཅང་ཆེ་སྟེ། ། ཆོས་ཉན་པ་ཙམ་གྱི་འདུ་ཤེས་ཀྱང་མེད་པར། དམྱལ་བ་གཏིང་ཅི་ཟབ་དང་ཡུན་ཅི་རིང་གི་ཐབས་སུ་སྡིག་པ་ལ་བྲེ་སོགས་ཕུལ་སོགས་བྱེད་པ་ལས་འདུན་མ་ཉེས་ཚབས་ཆེ་བ་མི་ཡོང་། ང་ནམ་ཕུགས་བདེ་ཞིང་སྐྱིད་པ་དག་ཨ་ཆང་ཆེ་ཏེ། འཕྲལ་ལའང་བློ་བདེ་བའི་གདེང་འདི་འདྲ་ཡོད་པས། ངའི་གླུ་འདི་ཉོན་ཅིག་བྱས་བདེ་བ་ལྔའི་གླུ་འདི་བླངས་སོ། ། རྗེ་དྲིན་ཅན་མར་པའི་ཞབས་ལ་འདུད། ། ཚེ་འདི་བློ་ཡིས་ཐོངས་པར་བྱིན་གྱིས་རློབས། ། བྲག་དཀར་ཏ་སོ་དབུ་མ་རྫོང་། ། དབུ་མ་རྫོང་གི་རྫོང་རྩེ་ན། ། བོད་ཀྱི་རྣལ་འབྱོར་རས་པ་ང་། ། ལྟོ་གོས་ཚེ་འདི་བློས་བཏང་ནས། ། རྫོགས་པའི་སངས་རྒྱས་སྒྲུབ་པ་ལ། ། འོག་ན་སྲ་བའི་འབོལ་ཆུང་བདེ། ། སྟེང་ན་བལ་པོའི་ཤིང་རས་བདེ། ། པུས་མཁྱུད་སྒོམ་ཐག་བསྐོར་གཅིག་བདེ། ། འགྲངས་ལྟོགས་སྙོམས་པའི་སྒྱུ་ལུས་བདེ། ། ལྟ་རྟོག་ཐོངས་པའི་སེམས་ཉིད་བདེ། ། མི་བདེ་མི་གདའ་བདེ་མོ་གདའ། ། བདེ་བདེ་འདྲ་ན་ཀུན་ཀྱང་མཛོད། ། ཆོས་བྱེད་ཀྱི་སྐལ་བ་མི་ལྡན་ན། ། ང་བདག་གཞན་སེམས་ཅན་ཐམས་ཅད་ཀྱི། ། གཏན་གྱི་བདེ་སྐྱིད་སྒྲུབ་པ་ལ། ། གོ་ལོག་གི་སྙིང་རྗེ་མི་འཚལ་གྱིས། ། ཉི་མ་ཟེར་བྱུང་ལ་ལ་སོང་། ། ཁྱེད་རྣམས་རང་རང་གནས་སུ་སོང་། ། ང་ཚེ་ཐུང་ནམ་འཆི་ཆ་མེད་ལ། ། རྫོགས་པའི་སངས་རྒྱས་སྒྲུབ་པའི་ཚེ། ། 