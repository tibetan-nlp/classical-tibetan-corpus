ན་བ་སྲིང་མོས་མ་ཚོར་བར། ། རི་ཁྲོད་འདི་རུ་འཆི་ནུས་ན། ། རྣལ་འབྱོར་བསམ་པ་རྫོགས་པ་ཡིན། ། ཤི་བ་མི་ཡིས་མ་ཚོར་ཞིང་། ། རོ་རུལ་བྱ་ཡིས་མ་མཐོང་བར། ། རི་ཁྲོད་འདི་རུ་འཆི་ནུས་ན། ། རྣལ་འབྱོར་བསམ་པ་རྫོགས་པ་ཡིན། ། ཤ་རུལ་སྦྲང་མས་འཇིབ་པ་དང་། ། རྩ་རྒྱུས་འབུ་ཡིས་ཟ་བ་རུ། ། རི་ཁྲོད་འདི་རུ་འཆི་ནུས་ན། ། རྣལ་འབྱོར་བསམ་པ་རྫོགས་པ་ཡིན། ། ང་སྒོ་ན་མི་རྗེས་མེད་པ་དང་། ། ནང་ན་ཁྲག་རྗེས་མེད་པ་རུ། ། རི་ཁྲོད་འདི་རུ་འཆི་ནུས་ན། ། རྣལ་འབྱོར་བསམ་པ་རྫོགས་པ་ཡིན། ། རོ་ལ་འཁོར་མི་མེད་པ་དང་། ། ཤི་ན་ངུ་མི་མེད་པ་རུ། ། རི་ཁྲོད་འདི་རུ་འཆི་ནུས་ན། ། རྣལ་འབྱོར་བསམ་པ་རྫོགས་པ་ཡིན། ། ང་གར་སོང་འདྲི་མི་མེད་པ་དང་། ། འདིར་སོང་གཏད་སོ་མེད་པ་རུ། ། རི་ཁྲོད་འདི་རུ་འཆི་ནུས་ན། ། རྣལ་འབྱོར་བསམ་པ་རྫོགས་པ་ཡིན། ། མི་མེད་ལུང་བའི་བྲག་ཕུག་ཏུ། ། སྤྲང་པོ་འཆི་བའི་སྨོན་ལམ་འདི། ། འགྲོ་བའི་དོན་དུ་ཐེབས་པར་ཤོག ཐེབས་ན་བསམ་པ་རྫོགས་པ་ཡིན། ། བྱས་པས། མཛེས་སེ་ན་རེ། དང་པོའི་གསུང་ལུགས་དང་ད་ལྟའི་མཛད་པ་རྣམས་མཐུན་པར་འདུག་པས་ངོ་མཚར་ཆེ་ཟེར། པེ་ཏ་ན་རེ། ཨ་ཇོ་རང་ཅི་གསུང་རུང་འཚོ་བ་དང་ན་བཟའ་ཡེ་མེད་པ་འདི་ལ་ངས་ཡེ་མི་བཟོད་པར་འདུག་པས། ངས་ན་བཟའ་ཞིག་ཅི་འབྱོར་བྱས་སྐྱེལ་དུ་འོང་། ། ལྟོ་གོས་བཟང་བས་སྒྲུབ་པ་བྲོས་དོགས་མེད་དེ། བསོད་སྙོམས་མི་བྱེད་པར་འདུག མ་བྱས་པར་ཨ་ཇོ་རང་གི་བསམ་པ་ལྟར་རི་ཁྲོད་འདིར་འཁོར་མཁན་མེད་པར་སྡུག་གྲིར་འཆི་བ་འདུག་གིས་དང་། གལ་ཏེ་མ་ཤི་ན་ངས་གོས་ཅིག་ཅི་འབྱོར་བྱས་བསྐྱེལ་ལོ་ཟེར་ཁོང་གཉིས་སོང་། ། ངས་ཟ་མ་བཟང་པོ་རྣམས་ཟོས་པས། ལུས་ཀྱི་བདེ་ཟུག་དང་ན་ཟུག་ཡིད་ཀྱི་ལྟས་སྣང་རྣམས་ཇེ་ཆེར་སོང་ནས་སྒོམ་མི་ནུས་པ་བྱུང་བའི་ཚེ། སྒོམ་མི་ནུས་པ་ལས་གེགས་ཆེ་བ་མི་ཡོང་སྙམ། བླ་མས་གནང་བའི་ཤོག་རིལ་གྱི་རྒྱ་བཤིག་ནས་བལྟས་པས། 