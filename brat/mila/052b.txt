ཚོགས་འཁོར་བཟང་པོ་མཛད་པའི་གྲལ་དུ། བླ་མས་ངའི་ལག་པ་ཕྱག་གིས་བཟུང་སྟེ། བུ་ཁྱོད་དབུས་གཙང་ཕྱོགས་སུ་འགྲོ་བ་ལ། གཙང་སིལ་མ་ལ་ལ་སོགས་པ་འདི་ཀུན་ཇག་ཉེན་ཆེན་པོ་ཡོད་པས། གྲོགས་བཟང་པོ་ཅིག་དང་སྡེབས་ནས་གཏོང་སྙམ་པ་ཡིན་ཏེ། གཅིག་པུར་འགྲོ་བ་ཅིག་ཤར་བྱུང་། འོན་ཀྱང་ངས་བླ་མ་ཡི་དམ་ལ་གསོལ་བ་བཏབ་། མཁའ་འགྲོ་ཆོས་སྐྱོང་ལ་བཀའ་བསྒོས། བུའི་ལམ་བར་ལ་བར་ཆད་མི་འོང་བ་བྱེད། ཁྱོད་རང་ཡང་སྤྱོད་ལམ་གཟབ་པ་གལ་ཆེ། ད་ཁྱོད་འདི་ནས་བླ་མ་རྔོག་པའི་དྲུང་དུ་སོང་ལ། གདམས་ངག་རྣམས་ལ་གོ་སྡུར་གྱིས་ལ་ཁྱད་པར་ཅི་འདུག་ལྟོས། དེ་ནས་ཡར་མྱུར་དུ་སོང་ལ། ཡུལ་དུའང་ཞག་བདུན་ལས་མང་བ་མ་སྡོད་པར། རི་ཁྲོད་ལ་སྒྲུབ་པ་གཙོ་བོར་ཐོན་ཅིག རང་གཞན་ཀུན་གྱི་དོན་ཡིན་ནོ་གསུང་བ་ལ། ངས་ཞུ་བ་གཙང་ལ་ཡར་འགྲོའི་གླུ་འདི་ཕུལ་ལོ། ། ། ། རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང་། ། སྤྲང་ལན་གཅིག་གཙང་ཕྱོགས་ཡར་ལ་འགྲོ། འབངས་ལན་གཅིག་ཡུལ་དུ་འགྲོ་བ་ལ། ། ཕ་བླ་མ་རྗེ་ཡི་བཀའ་དྲིན་གྱིས། ། གཙང་སིལ་མ་ལ་ཡི་ལ་རྩེ་ན། ། བརྟན་མ་བཅུ་གཉིས་ཀྱི་བསུ་བ་ཡོད། ། རྗེ་བྱིན་བརླབས་ཅན་ལ་གསོལ་བ་འདེབས། ། རྒྱབ་རྟེན་དཀོན་མཆོག་གསུམ་ལ་འཆོལ། ། གནས་གསུམ་མཁའ་འགྲོའི་སྐྱེལ་མ་ཡོད། ། གྲོགས་བྱང་ཆུབ་སེམས་དང་འགྲོགས་ནས་འགྲོ། བསུན་མར་ལྷ་སྲིན་སྡེ་བརྒྱད་ཡོད། ། སྡང་བ་དགྲ་ཡི་འཇིགས་དང་བྲལ། ། འོན་ཀྱང་ཞུ་བ་འབུལ་བ་ལ། ། འདི་ཕྱི་གཉིས་ཀྱི་སྐྱེལ་བསུ་ཞུ། ། བར་ཆད་རྐྱེན་གྱི་བཟློག་པ་ཞུ། ། ལུས་ངག་སེམས་ལ་བསྲུང་བ་ཞུ། ། སྨོན་ལམ་ཐུགས་ཁུར་རྟེན་འབྲེལ་ཞུ། ། ཐུགས་རྗེ་ནུས་པའི་དབང་བསྐུར་ཞུ། ། རྒྱུད་ལུང་མན་ངག་གི་རྒྱབ་རྟེན་ཞུ། ། ཚེ་རིང་ནད་མེད་ཀྱི་བཀྲ་ཤིས་ཞུ། ། སྤྲང་པོའི་སྐྱིད་སྡུག་ཁྱེད་རང་མཁྱེན། ། རི་ཁྲོད་ཐུབ་པར་བྱིན་གྱིས་རློབས། ། ཞེས་ཞུས་པས། 