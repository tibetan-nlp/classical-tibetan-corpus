ཤེས་ཀྱང་མི་ཤེས། ཤེས་རུང་བརྗེད་དེ་ཐལ་བའི་རྒྱུ་མཚན་གྱི་གླུ་འདི་ཉོན་ཅིག་གསུང་མགུར་འདི་གསུངས་སོ། ། སྒྲ་བསྒྱུར་མར་པའི་ཞབས་ལ་འདུད། ། ཐ་སྙད་བྲལ་བར་བྱིན་གྱིས་རློབས། ། རྗེ་བླ་མའི་བྱིན་རླབས་སེམས་ལ་ཞུགས། ། སེམས་རྣམ་གཡེངས་ཆོས་ལ་འཆོར་མ་མྱོང་། ། ང་བྱམས་དང་སྙིང་རྗེ་སྒོམ་སྒོམ་ནས། ། རང་གཞན་འཛིན་པ་བརྗེད་དེ་ཐལ། ། བླ་མ་སྤྱི་བོར་སྒོམ་སྒོམ་ནས། ། ཁ་དྲག་དཔོན་པོ་བརྗེད་དེ་ཐལ། ། ཡི་དམ་འབྲལ་མེད་དུ་སྒོམ་སྒོམ་ནས། ། དམན་པའི་ཕུང་ཁམས་བརྗེད་དེ་ཐལ། ། སྙན་བརྒྱུད་ཀྱི་གདམས་པ་སྒོམ་སྒོམ་ནས། ། ཡིག་རིགས་ཀྱི་དཔེ་ཆ་བརྗེད་དེ་ཐལ། ། ཐ་མལ་གྱི་ཤེས་པ་སྐྱོང་སྐྱོང་ནས། ། མ་རིག་འཁྲུལ་བ་བརྗེད་དེ་ཐལ། ། སྐུ་གསུམ་རང་ཆས་སྒོམ་སྒོམ་ནས། ། རེ་དོགས་ཀྱི་སྒོམ་པ་བརྗེད་དེ་ཐལ། ། ཚེ་འདི་ཕྱི་མཉམ་དུ་སྒོམ་སྒོམ་ནས། ། སྐྱེ་འཆིའི་འཇིགས་པ་བརྗེད་དེ་ཐལ། ། གཅིག་པུར་ཉམས་མྱོང་སྐྱོང་སྐྱོང་ནས། ། མཆེད་གྲོགས་ཀྱི་ངོ་བསྲུང་བརྗེད་དེ་ཐལ། ། ཉམས་ལེན་རྒྱུད་ལ་སྦྱོར་སྦྱོར་ནས། ། གྲུབ་མཐའི་ཁ་ཟིན་བརྗེད་དེ་ཐལ། ། སྐྱེ་འགག་གནས་མེད་སྒོམ་སྒོམ་ནས། ། ཁས་ལེན་གྱི་ལྟ་བ་བརྗེད་དེ་ཐལ། ། སྣང་བ་ཆོས་སྐུར་སེམས་སེམས་ནས། ། དམིགས་བཅས་ཀྱི་སྒོམ་པ་བརྗེད་དེ་ཐལ། ། མ་བཅོས་ལྷུག་པར་གཞག་གཞག་ནས། ། ཚུལ་འཆོས་ཀྱི་སྤྱོད་པ་བརྗེད་དེ་ཐལ། ། ལུས་ངག་དམའ་ས་འཛིན་འཛིན་ནས། ། མི་ཆེན་གྱི་དྲེགས་འགྱིང་བརྗེད་དེ་ཐལ། ། སྒྱུ་ལུས་ལ་དགོན་པ་བྱེད་བྱེས་ནས། ། སྡེ་འཚམས་ཀྱི་དགོན་པ་བརྗེད་དེ་ཐལ། ། ཚིག་བྲལ་ཉམས་སུ་ལེན་ལེན་ནས། ། ཚིག་གི་འབྲུ་གནོན་བརྗེད་དེ་ཐལ། ། གཞུང་གི་འབྲུ་གནོན་སྟོན་པས་མཛོད། ། ཅེས་གསུངས་པས། ཁོ་ན་རེ། ཁྱེད་རང་སྒོམ་ཆེན་རྣམས་ཀྱི་ལུགས་ལ་དེ་སྐད་ཡིན་པ་སྲིད། 