མི་ལ་བཞད་པ་རྡོ་རྗེ་དག་པ་མཁའ་སྤྱོད་ཀྱི་ཞིང་ཁམས་སུ་འབྱོན་པ་ལ་དཀར་ཕྱོགས་ཀྱི་ལྷ་རྣམས་ཀྱིས་མཆོད་པ་འབུལ་བ་ཡིན། མི་རྣམས་ཀྱང་ཆུ་བར་ན་ཚོགས་ནས་མཆོད་པ་འབུལ་ཞིང་ཡོད་ཟེར་བ་ཐོས་ནས། ཐུགས་ཐོན་འགྲོ་བ་ལྟ་བུ་ཞིག་བྱུང་སྟེ། མྱུར་དུ་བྱོན་པས། ཆུ་བར་གྱི་ཉེ་འཁོར་གྱི་ལམ་ཁ་ན་ཕ་ཕོང་མཆོད་རྟེན་གྱི་ཞབས་འབྲ་བ་ཅིག་ཡོད་པ་དེའི་སྟེང་ན་རྗེ་བཙུན་ཕེབས་འདུག་སྟེ། ངའི་བུ་རས་ཆུང་པ་ཡོངས་པ་ཡིན་ནམ་གསུང་རྨི་ལམ་ལྟར་མཉེས་མཉེས་མཛད་ཅིང་འདུག་པ་ལ། རྗེ་བཙུན་སྐུ་ཡལ་བ་མི་བདེན་པར་འདུག་སྙམ་དགའ་སྤྲོ་དཔག་ཏུ་མེད་པ་ཅིག་བྱུང་སྟེ་ཞབས་སྤྱི་བོར་བླངས། གསོལ་བ་བཏབ་པས། གང་ཞུས་ཀྱི་ལན་ཐམས་ཅད་གནང་བར་མཛད་དོ། ། དེ་ནས་རྗེ་བཙུན་གྱི་ཞལ་ནས། བུ་རས་ཆུང་པ་རང་ཕྱི་ནས་ཤོག་ཅིག ངས་ཁྱོད་ཀྱི་སྣ་ལེན་གྲབས་བྱས་ཡོང་གིས་གསུང་སྔོན་ལ་ཕེབས་སོང་པ་སྐད་ཅིག་ལ་མི་སྣང་བར་གྱུར་ཏོ། ། དེར་རས་ཆུང་པས་ལམ་ལ་ཞུགས་ཏེ་ཆུ་བར་དུ་བྱོན་པས། རྗེ་བཙུན་གྱི་གཟིམས་ཕུག་ན་གྲྭ་པ་བུ་སློབ་ཉ་མ་དང་བཅས་པ་རྣམས་ཚོགས་ཏེ། མྱ་ངན་གྱི་ངང་ནས་པུར་ལ་མཆོད་པ་འབུལ་བ་དང་ཐུག་བྱུང་བ། རས་ཆུང་པ་རྒྱུས་མེད་པའི་རས་པ་གཞོན་པ་འགས། རས་ཆུང་པ་བཟུང་ནས་པུར་གྱི་དྲུང་དུ་མ་བཏང་བ་ལས་ཐུགས་ཤིན་དུ་སྐྱོ་བ་ཅིག་བྱུང་ནས། བླ་མ་ལ་སྨྲེ་སྔགས་ཀྱི་གདུང་དབྱངས་ཀྱི་ཡན་ལག་བདུན་པ་འདི་ཕུལ་ལོ། ། རྗེ་དུས་གསུམ་སངས་རྒྱས་འགྲོ་བའི་མགོན། ། ཐུགས་མཁྱེན་བརྩེ་ཆེན་པའི་ངང་ཉིད་ནས། ། འབངས་། ། ཉམས་སྐལ་མེད་རས་ཆུང་རྡོར་གྲགས་ཐག་པའི་སྨྲེ་སྔགས་གསན་ལགས་སམ། ། འོ་དོད་གདུང་དབྱངས་ཐལ་ལོ་བླ་མ་རྗེ། ། 