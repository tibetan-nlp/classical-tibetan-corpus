དེ་ཕྱིར་ལ་ཕྱི་གངས་ལ་འགྲོ། སྲིང་མོ་ཆོས་བརྒྱད་འདོར་ལེན་གྱིས། ། སྡིག་ལ་བྲེ་སོག་ཕུལ་སོག་བྱིས། ། སྤྱིར་ཁམས་གསུམ་འཁོར་བར་ཅི་གནས་མཛོད། ། སྒོས་ངན་སོང་གསུམ་པོ་ཅི་ཐོབ་མཛོད། ། བརྒྱ་ལ་འཁོར་བས་འཇིགས་པ་ན། ། འཇིག་རྟེན་ཆོས་བརྒྱད་བློས་ཐོང་ལ། ། འོ་སྐོལ་ལྕམ་སྲིང་བསྡེབས་ལ་ལ་ཕྱི་གངས་ལ་གཤེགས། ། ལྕམ་སྲིང་སྐལ་ལྡན་གཉིས་བསྡེབས་ལ་གངས་ཀྱི་ར་བ་ལ་གཤེགས། ། ཞེས་གསུངས་པས་པེ་ཏ་ན་རེ། ཨ་ཇོའི་འཇིག་རྟེན་ཆོས་བརྒྱད་དེ་སྐྱིད་པོ་ལ་ཟེར་བར་འདུག་སྟེ། དེ་འོ་ཅག་མིང་སྲིང་གཉིས་ལ་སྤང་མ་དགོས་གདའོ། བླ་མ་བ་རི་ལོཙྪ་བ་ལྟ་བུ་མི་ཡོང་བར་ཤེས་པའི་ཁ་སྙད་ལ་ཨ་ཇོ་རང་གིས་བདེན་བདེན་མོ་དང་། ཡིན་ཡིན་མོ་མང་པོ་ཤེས་ཀྱི་འདུག་སྟེ། ང་ཁ་ལ་ཟས་དང་ལུས་ལ་གོས་མེད་པའི་སྡུག་ཉོ་རུ་ལ་ཕྱི་ལ་མི་འགྲོ། གང་ན་ཡོད་ཡང་ཆ་མེད། ཨ་ཇོ་རང་ཡང་རི་དྭགས་ཁྱིས་དེད་པ་བཞིན་བྲོས་བྲོས་ནས་བྲག་རི་ལ་འཕྲས་སྡོད་པ་ལས། ས་གཅིག་ཏུ་བསྡད་ན་ཐུགས་དམ་ཡང་འཕེལ། ང་རྩད་གཅོད་པ་ཡང་བླ་བར་འདུག འདི་ཕྱོགས་ཀྱི་མི་རྣམས་ཀྱང་མོས་རབ་ཡོད་པ་འདྲ་བར་འདུག་པས་རྟག་ཏུ་བཞུགས་ན་རབ། དེ་མིན་ནའང་ཞག་འགའ་ཅིས་ཀྱང་བཞུགས། སྣམ་བུ་འདི་ལ་སྨད་གཡོགས་ཤིག་ཀྱང་འཚེམ་གྲོགས་མཛོད་ཅིག་ང་མྱུར་དུ་སླེབ་འོང་ངོ་ཟེར་བ་ལ། ངས་ཞག་ཤས་དེར་སྡོད་པར་ཁས་བླངས། སྲིང་མོ་དིང་རི་ཕྱོགས་ལ་སློང་དུ་སོང་བའི་བར་ལ་ངས་སྲིང་མོའི་སྣམ་བུ་དེ་ལ་མགོ་ཀུན་འཐུམས་པའི་ཞྭ་ཅིག ལག་པའི་སོར་མོ་རེ་རེ་ལ་ཤུབས་རེ། རྐང་བ་ལ་ལྷམ། འདོམས་ཀྱི་ཆ་ལུགས་ལ་ཤུབས་ཅིག་བཟོས་ཏེ་བཞག ཞག་འགའ་ནས་སྲིང་མོ་སླེབ་བྱུང་སྟེ། ཨ་ཇོས་སྣམ་བུ་མ་བཙེམས་པ་ཡིན་ནམ་ཟེར་བ་ལ། 