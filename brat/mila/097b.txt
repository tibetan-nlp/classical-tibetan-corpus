ད་པུར་བཞག་ཡུན་རིངས་ན་རང་རེ་ཚོ་ལ་མཆོད་པ་འབུལ་བ་དང་། གསོལ་བ་འདེབས་པའི་རྟེན་ཡེ་མ་ལུས་པའི་ཉེན་འདུག་པས། བཞུ་བ་ལེགས་པ་འདུག་ཅེས་ཞལ་འཆམ་ནས། ཀུན་ལ་པུར་ཞལ་བསྟན་ནས། འབྲི་ལྕེ་ཕུག་གི་འདོ་ན། ཆོས་ཁྲིའི་བྲག་ཅིག་ཡོད་པ་དེའི་སྟེང་དུ་པུར་ཁང་བརྩིགས་པའི་ནང་དུ་པུར་གདན་དྲངས། རྡུལ་ཚོན་གྱི་དཀྱིལ་འཁོར་བཞེངས། ལྷ་རྫས་ཀྱི་མཆོད་པས་ཟིལ་གྱིས་མནན་རུང་། མི་རང་གི་ལུགས་ཀྱི་མཆོད་པ་བཟང་པོ་བཤམས་ནས། ནམ་སྨད་པུར་མཆོད་འབུལ་བར་བརྩམས་ཏེ། པུར་ལ་མེ་མཆོད་ཕུལ་བས། མེ་བཞེས་སུ་མ་འདོད་དོ། ། དེའི་ཚེ་ནམ་མཁར་ཡང་འཇའ་འོད་སྤྲིན་གྱི་གུར་ཁང་གི་ནང་ནས། ཡེ་ཤེས་མཁའ་འགྲོ་སྡེ་ལྔས་མགྲིན་གཅིག་ཏུ་བསྡེབས་ནས། དབྱངས་འདི་སྐད་དོ། ། རཾ་ཡེ་ཤེས་གཏུམ་མོ་ལྷ་ཡི་མེ། ། སྐྱེས་བུས་རྟག་ཏུ་སྒོམ་སྒོམ་པས། ། ལས་ཀྱི་མེ་ཡིས་ཅི་ཞིག་བྱ། ། མཚན་མ་ལུས་ཀྱི་ཕུང་པོ་དེ། ། སྔ་ནས་ལྷ་སྐུར་སྒོམ་སྒོམ་པས། ། དེ་རིང་ཕུང་པོ་ཅི་ལ་ལྡུས། ། མཛེས་པ་ལྷ་ཡི་དཀྱིལ་འཁོར་དེ། ། རྣལ་འབྱོར་ལུས་ལ་རྫོགས་པ་ལ། ། ས་ཡི་རི་མོས་ཅི་ཞིག་བྱ། ། རླུང་སེམས་དབྱེར་མེད་མར་མེ་དེ། ། རྒྱུན་ཆད་མེད་པར་འབར་བ་ལ། ། སེར་སྣའི་ཀོང་བུས་ཅི་ཞིག་བྱ། ། བདུད་རྩི་ལྔ་ཡི་ཞལ་ཟས་དེ། ། རྒྱུན་ཆད་མེད་པར་གསོལ་བ་ལ། ། ཟན་གྱི་བཤོས་བུ་སུ་ལ་འདྲེན། ། ཚུལ་ཁྲིམས་གཙང་མའི་གོས་གྱོན་པས། ། སྒྲིབ་གཉིས་བག་ཆགས་དག་པ་ལ། ། དེ་རིང་ཁྲུས་བུམ་སུ་ལ་འཆའ། ། དུད་པའི་སྤྲིན་ཚོགས་སྤོས་དྲིས་གང་། ། བར་སྣང་མཆོད་པའི་དཀྱིལ་འཁོར་རྒྱས། ། དེ་རིང་བདུག་སྤོས་བྱེད་རྒྱུ་མེད། ། མཁའ་འགྲོ་སྡེ་བཞིས་མཆོད་དབྱངས་མཛད། ། 