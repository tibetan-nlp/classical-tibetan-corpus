ངེད་བུ་སློབ་རྣམས་ལ་གནང་བར་ཞུ། ། རྗེ་མང་པོའི་ཚོགས་པ་སྐྱོང་ཙ་ན། ། འཛམ་གླིང་ཉི་མ་ཤར་བ་འདྲ། ། མུན་པ་སེལ་བའི་རྣལ་འབྱོར་པ། ། མཁྱེན་བརྩེ་ཅན་ལ་གསོལ་བ་འདེབས། ། འཛམ་གླིང་མི་ཡིས་མཇལ་ཙམ་ན། ། མ་དང་བུ་གཉིས་ཕྲད་པ་འདྲ། ། ཅི་ཕན་མཛད་པའི་རྣལ་འབྱོར་པ། ། བྱམས་པ་ཅན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་མཁའ་སྤྱོད་གནས་སུ་གཤེགས་ཙ་ན། ། དངོས་གྲུབ་གཏེར་གྱི་བུམ་པ་འདྲ། ། དགོས་འདོད་འབྱུང་བའི་རྣལ་འབྱོར་པ། ། ངོ་མཚར་ཅན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་མངོན་ཤེས་ལུང་བསྟན་མཛད་ཙ་ན། ། ཁ་དང་ལག་པ་སྤྲོད་པ་འདྲ། ། འཆུག་པ་མེད་པའི་རྣལ་འབྱོར་པ། ། དུས་གསུམ་མཁྱེན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་དངོས་གྲུབ་མྱུར་དུ་གནང་ཙ་ན། ། ཕ་ཡིས་བུ་ལ་ནོར་འབོགས་འདྲ། ། ཕངས་པ་མེད་པའི་རྣལ་འབྱོར་པ། ། ཐུགས་རྗེ་ཅན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། ཞེས་གསོལ་བ་བཏབ་པས། ཡང་མཆོད་རྟེན་ནང་གི་རྗེ་བཙུན་གྱི་སྐུ་དེས། རས་པ་ཞི་བ་འོད་ཀྱིས་ཞུས་པའི་ལན་དུ། འདྲ་མིན་གོལ་ས་གཅོད་པའི་མགུར་འདི་གསུངས་སོ། ། འོ་ན་སྐལ་ལྡན་དད་པ་ཅན། ། ལྷང་ལྷང་གདུང་བས་གསོལ་འདེབས་པ། ། ཡ་མཚན་རས་པའི་བུ་སློབ་ཉོན། ། ཁོ་བོ་མི་ལ་རས་པ་། ། ཆོས་སྐུ་ཀུན་ལ་ཁྱབ་པ་ཡིས། ། སྟོང་པ་ཉིད་ལ་ཤོར་ཐོབ་མེད། ། གཟུགས་སྐུ་དབྱིངས་སུ་ཐིམ་པ་ཡི། ། 