ཐབས་ཤེས་རབ་གཉིས་ཀྱི་རྨོས་བཤོལ་བཏགས། ། འཁྲུལ་རྟོག་མེད་པའི་སྐྱེས་བུ་ཡིས། ། ཡེངས་པ་མེད་པར་ཐོང་ཅིག་འཛིན། ། བརྩོན་འགྲུས་དྲག་པོའི་ལྕག་གིས་འགྲབ། ། ཉོན་མོངས་དུག་ལྔའི་ཐ་བ་རློག རང་རྒྱུད་ངན་པའི་རྡོ་བ་སོལ། ། གཡོ་ཟོལ་མེད་པའི་ཡུར་མ་བྱེད། ། ལས་འབྲས་བདེན་པའི་སྙེ་མ་ལ། ། རྣམ་ཐར་བཟང་པོའི་རྩས་མ་རྔ། ། གདམས་ངག་བཟང་པོའི་འབྲས་བུ་ཡིས། ། གཏད་སོ་མེད་པའི་བང་བ་འགེངས། ། མཁའ་འགྲོའི་རྔོད་འཐག་ཟས་ཀྱི་མཆོག བདག་རྣལ་འབྱོར་སྒྲུབ་པའི་འཚོ་བ་ཡིན། ། རྨི་ལམ་དོན་གྱི་གསལ་འདེབས་ཡིན། ། ཚིག་ལ་དོན་ཉིད་མི་སྐྱེ་ཞིང་། ། མཚོན་པ་ཙམ་གྱིས་མི་རྟོགས་པས། ། སླད་ནས་བྱང་ཆུབ་སྒྲུབ་པ་རྣམས། ། སྙིང་རུས་བསྐྱེད་ནས་སྒོམ་པར་ཞུ། ། དཀའ་ཐུབ་དང་སྙིང་རུས་རྩལ་བསྐྱེད་ནས། ། དཀའ་བས་བསྒྲུབས་ན་དཀོན་པའང་འགྲུབ། ། ཕོ་བྱང་ཆུབ་ཀྱི་སྐྱེས་བུ་ཆོས་བྱེད་རྣམས། ། སྒྲུབ་ལ་བར་ཆད་མེད་པར་ཤོག་ཅེས་བརྗོད་ནས་ང་བྲག་དཀར་ཏ་སོ་ལ་སྒོམ་དུ་འགྲོ་དགོས་སྙམ་ཡོད་པའི་ཚེ། ཨ་ནེས་ནས་ཁལ་གསུམ་གྱི་ཕྱེ། ཐུལ་གོག་གཅིག་རས་བཟང་པོ་གོས་ལྡང་གཅིག་མར་ཚིལ་འདྲེས་པའི་ཆུ་སྡོར་རྣམས་ཁྱེར་བྱུང་སྟེ། འདི་རྣམས་ཚ་པོའི་ཞིང་བཙོངས་པའི་རིན་ཡིན་པས་ཁྱེར་ལ་ངའི་མིག་གིས་མི་མཐོང་། རྣ་བས་མི་ཐོས་པའི་ཡུལ་ཕྱོགས་ཤིག་ཏུ་འགྲོ་རོགས་གྱིས། དེ་མིན་ཡུལ་མི་ཀུན་གྱིས་ང་ལ་དང་པོ་ཐོས་བ་དགས་སྡུག་དེ་བཏང་རྟིང་། ད་ཡང་ཁྱེད་ཀྱིས་བསྟེན་རྩི་བྱས་ནས་ཡུལ་མི་ལྷག་མ་འདི་རྣམས་ཀྱང་གསོད་པ་ཡིན་ན། ཁྱེད་རང་གཉིས་ཀ་བསད་གཏོང་ཟེར་བས། ཚ་བོ་རང་ཡུལ་གཞན་དུ་བྲོས་པ་ལེགས་པར་འདུག ཅིས་ཀྱང་མི་འགྲོ་ན་ང་གསོད་དོན་མེད། ཚ་བོ་རང་གསོད་མི་གསོད་ལ་ཐེ་ཚོམ་མི་འདུག་གོ་ཟེར་བྱུང་བས། ངའི་བསམ་པ་ལ། ཡུལ་མི་དེ་ལྟར་མི་ལབ་པ་ངས་གོང་ཆོས་བཞིན་མི་བྱེད་ན་སྤྱིར་གྱིས་ཞིང་ཕྲོགས་པ་ལ་མཐུ་མི་བྱེད་པའི་མནའ་བསྐྱལ་བ་མེད། 