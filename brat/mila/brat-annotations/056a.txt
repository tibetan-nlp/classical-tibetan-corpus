རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། ། སྒྲ་བསྐྱུར་མར་པའི་བཀའ་ལུང་བཞིན། ། ཕ་ཡུལ་བདུད་ཀྱི་བཙོན་ར་རུ། ། མི་རྟག་སྒྱུ་མའི་སློབ་དཔོན་བྱུང་། ། སློབ་དཔོན་བཟང་པོ་འདི་ཉིད་ལ། ། ངེས་ཤེས་འདྲོངས་པར་བྱིན་གྱིས་རློབས། ། སྤྱིར་སྣང་ཞིང་སྲིད་པའི་ཆོས་རྣམས་ཀུན། ། མི་རྟག་མི་བརྟན་འགྱུར་ཞིང་འགྲོ། སྒོས་འཁོར་བའི་ཆོས་ལ་སྙིང་པོ་མེད། ། སྙིང་པོ་མེད་པའི་བྱ་བྱེད་པས། ། སྙིང་པོའི་ལྷ་ཆོས་བྱེད་དུ་འགྲོ། དང་པོ་ཕ་ཡོད་ཙ་ན་བུ་ང་མེད། ། བུ་ཡོད་ཙ་ན་ཕ་ཡང་མེད། ། གཉིས་ཀ་འཛོམ་རུང་སྙིང་པོ་མེད། ། བུ་ང་སྙིང་པོའི་ལྷ་ཆོས་བྱེད། ། བྲག་དཀར་ཏ་སོར་སྒོམ་དུ་འགྲོ། མ་ཡོད་ཙ་ན་བུ་ང་མེད། ། བུ་ང་མ་སླེབ་ཚེ་མ་རྒན་གུམ། ། གཉིས་ཀ་འཛོམ་རུང་སྙིང་པོ་མེད། ། བུ་ང་སྙིང་པོའི་ལྷ་ཆོས་བྱེད། ། བྲག་དཀར་ཏ་སོར་སྒོམ་དུ་འགྲོ། སྲིང་མོ་ཡོད་ཚེ་མིང་པོ་མེད། ། མིང་པོ་སླེབ་ཚེ་སྲིང་མོ་འཁྱར། ། གཉིས་ཀ་འཛོམ་རུང་སྙིང་པོ་མེད། ། བུ་ང་སྙིང་པོའི་ལྷ་ཆོས་བྱེད། ། བྲག་དཀར་ཏ་སོར་སྒོམ་དུ་འགྲོ། དམ་ཆོས་ཡོད་ཚེ་ཞབས་ཏོག་མེད། ། ཞབས་ཏོག་སླེབ་ཚེ་ཐིགས་པས་བདུངས། ། གཉིས་ཀ་འཛོམ་རུང་སྙིང་པོ་མེད། ། བུ་ང་སྙིང་པོའི་ལྷ་ཆོས་བྱེད། ། བྲག་དཀར་ཏ་སོར་སྒོམ་དུ་འགྲོ། ཁང་བ་ཡོད་ཚེ་བདག་པོ་མེད། ། བདག་པོ་སླེབ་ཚེ་ཁང་བ་རལ། ། གཉིས་ཀ་འཛོམ་རུང་སྙིང་པོ་མེད། ། བུ་ང་སྙིང་པོའི་ལྷ་ཆོས་བྱེད། ། བྲག་དཀར་ཏ་སོར་སྒོམ་དུ་འགྲོ། བཤོས་ཞིང་ཡོད་ཚེ་བདག་པོ་མེད། ། བདག་པོ་སླེབ་ཚེ་འཇག་སྐྱས་འཕྱུར། ། གཉིས་ཀ་འཛོམ་རུང་སྙིང་པོ་མེད། ། བདག་པོ་སྙིང་པོའི་ལྷ་ཆོས་བྱེད། ། བྲག་དཀར་ཏ་སོར་སྒོམ་དུ་འགྲོ། ཕ་ཡུལ་ཕ་ཁང་ཕ་ཞིང་སོགས། ། འཁོར་བ་སྙིང་པོ་མེད་པའི་ཆོས། ། སྙིང་མེད་སེམས་ཅན་སུ་དགའ་ཁྱེར། ། རྣལ་འབྱོར་ང་ཐར་པ་སྒྲུབ་ཏུ་འགྲོ། ཕ་དྲིན་ཅན་མར་པ་ལོ་ཙྪ་བ། ། བུས་རི་ཁྲོད་ཟིན་པར་བྱིན་གྱིས་རློབས། ། 