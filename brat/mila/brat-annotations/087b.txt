སྡིག་བཤགས་པས་ཨེ་འདག་བསམས་པ་ན། ། དགེ་བ་དྲན་ན་འདག་པ་ཡིན། ། ལར་བསམ་པ་ཤེས་བཞིན་སྡིག་སྤྱོད་པ། ། ཁམ་ཟན་དང་གཏམ་ངན་བརྗེ་བ་ཡིན། ། རང་ཡང་གར་འགྲོ་མི་། ། གཞན་གྱི་ཤེས་ལམ་སྣ་བྱེད་པ་དེ། ། རང་གཞན་གཉིས་ལ་གནོད་པ་ཡིན། ། ངེས་པར་སྡུག་བསྔལ་མི་འདོད་ན། ། གཞན་ལ་གནོད་པ་ཐམས་ཅད་སྤོངས། ལྷ་དང་བླ་མའི་ཞབས་དྲུང་དུ། ། སྔར་བྱས་སྡིག་ལ་འགྱོད་ཚངས་གྱིས། ། ཕྱིན་ཆད་མི་བྱེད་དམ་བཅས་ན། ། མྱུར་དུ་འདག་པའི་གདམས་ངག་ཡིན། ། ལར་སྡིག་ཅན་ཕལ་ཆེར་དབང་པོ་རྣོ། ། གཏད་ཚུགས་མེད་པ་ཡེངས་ལ་དགའ། ། ཆོས་ཀྱི་སྣང་བ་མི་ལྡན་ན། ། ད་དུང་སྡིག་པ་ཡོད་པའི་རྟགས། ། དེ་ལ་བཤགས་པ་ཡང་ཡང་གྱིས། ། ཚོགས་སོག་སྒྲིབ་སྦྱོང་རྣམ་གཉིས་ལ། ། གཡེལ་བ་མེད་པར་འབད་འཚལ་ལོ། ། དེ་ལྟར་བྱས་ན་དཀར་ཕྱོགས་ཀྱི། ། ཆོས་ཉན་ལྷ་རུ་མ་ཟད་དེ། ། ལྷ་རྣམས་ཀུན་གྱི་དམ་པ་མཆོག ། རང་སེམས་ཆོས་སྐུ་མཐོང་བར་འགྱུར། ། དེ་ཉིད་མཐོང་ན་འཁོར་འདས་ཀྱི། ། ལྟད་མོ་ཐམས་ཅད་མཐོང་བ་ཡིན། ། བྱ་བ་ཐམས་ཅད་ཟིན་པ་ཡིན། ། ཞེས་གསུངས་པས། དེར་ཚོགས་པའི་ལྷ་མིར་གྱུར་པའི་ཆོས་ཉན་རྣམས་ཀྱི་ནང་ནས། རབ་རྣམས་ཀྱིས་སེམས་ཆོས་སྐུའི་དོན་ཕྱིན་ཅི་མ་ལོག་པ་གཏན་ལ་ཕེབས། འབྲིང་རྣམས་ལ་བདེ་གསལ་མི་རྟོག་པའི་ཉམས་ཁྱད་པར་ཅན་རྒྱུད་ལ་སྐྱེས་ཤིང་ལམ་སྣ་ཟིན། ཐ་མས་ཀྱང་བྱང་ཆུབ་མཆོག་ཏུ་སེམས་མ་བསྐྱེད་པ་མེད་དོ། ། དེ་ནས་རྗེ་བཙུན་གྱི་ཞལ་ནས། འདིར་ཚོགས་པའི་གྲྭ་པ་བུ་སློབ་ལྷ་མིར་བཅས་པ་རྣམས། འོ་སྐོལ་ཚེ་སྔོན་སྨོན་ལམ་བཟང་པོས་འཚམས་སྦྱར་བས་ད་ལན་ཕྲད་ནས་དཀར་པོའི་ཆོས་ཀྱིས་འབྲེལ་བ་ཡིན་ནོ། ། ང་མི་རྒན་ཡང་ན་སོ་རྒས་པ་ཚུན་ཆད་ཀྱིས་ཡང་ཡང་རང་ཨེ་ཕྲད་མི་ཤེས་པས། 