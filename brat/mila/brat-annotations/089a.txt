བསམས་པ་ཙམ་གྱིས་འགྲུབ་པར་ཤོག ། བདག་གི་གནས་དང་གནས་མལ་དང་། ། དངོས་པོ་མཆིས་པ་ཐམས་ཅད་ཀྱིས། ། གར་སོང་ཡུལ་དུ་བདེ་སྐྱིད་ཤོག ། ས་དང་ཆུ་དང་མེ་དང་རླུང་། ། ནམ་མཁའ་འབྱུང་བས་གར་ཁྱབ་པ། ། དེ་བཞིན་བདག་གིས་ཁྱབ་པར་ཤོག ། ལྷ་ཀླུ་ལ་སོགས་སྡེ་བརྒྱད་དང་། ། དེ་བཞིན་གཞི་བདག་འབྱུང་པོའི་ཚོགས། ། གནོད་པ་སྐད་ཅིག་མི་སྐྱེལ་ཞིང་། ། བསམ་པ་ཆོས་བཞིན་འགྲུབ་པར་ཤོག ། སྲོག་ཆགས་སྲིན་བུ་ལ་སོགས་པ། ། གཅིག་ཀྱང་འཁོར་བར་མི་ལྷུང་ཞིང་། ། མ་ལུས་ང་ཡིས་འདྲེན་པར་ཤོག ། ཅེས་གསུངས་ནས། ཉ་མ་རྣམས་དགའ་བཞིན་པའི་ངང་ནས། རྗེ་བཙུན་འགྲོངས་པ་ནི་མིན་ལས་ཆེ་སྙམ་པའི་བློ་ཐེ་ཚོམ་ལོག་གེ་བ་ཅིག་ལ་གཉའ་ནམ་དང་དིང་རིའི་ཉ་མ་ཀུན་བྱིན་བརླབས་ཞུ་བ་དང་། སྨོན་ལམ་འདེབས་པ་སྔར་བས་ནན་ཆེ་བ་བྱས་ཏེ། ཆོས་ཉན་རྣམས་རང་རང་སོ་སོའི་གནས་སུ་གྱེས་པ་ལས། ནམ་མཁའི་འཇའ་འོད་ལ་སོགས་པའི་ལྟས་རྣམས་ཀྱང་རང་ཡལ་ལ་སོང་ངོ་། ། དེ་ནས་བྲིན་པ་རྣམས་ཀྱིས་རས་པ་ཞི་བ་འོད་ལ་སོགས་པའི་ཐུགས་སྲས་རྣམས་ངོ་ཆེན་དུ་སྦྲན་ནས་ཞུ་བ་ནན་གྱིས་ཕུལ་ཏེ། བྲིན་གྱི་ཀླུ་གདོལ་པ་ནག་པོའི་ཁ་གནོན་དུ། ཀླུ་ཁོ་རང་གི་སྤྱི་བོ་སྦྲུལ་མགོའི་གདེངས་ཀ་ཕ་བོང་རེག་པ་དུག་ཅན་གྱི་རྩེ་མོར་བརྩེགས་པའི་སྒྲུབ་ཕུག་དེར་བཞུགས་ནས། བྲིན་གྱི་ཡོན་བདག་རྣམས་ལ་ཆོས་གསུངས་པའི་མཐར། རྗེ་བཙུན་གྱི་ཞལ་ནས། གྲྭ་པ་རྣམས་ལ་གདམས་ངག་གི་སྒྲོ་འདོགས་བཅད་དགོས་ཡོད་པ་རྣམས་མྱུར་དུ་ཆོད་ཅིག ཁོ་བོ་ཡུན་རིངས་ཨེ་སྡོད་མི་ཤེས་སོ་གསུངས་པས། གྲྭ་པ་རྣམས་ཀྱིས་ཀྱང་ཚོགས་འཁོར་བསྐོར་ནས་གདམས་ངག་རྣམས་རྫོགས་པར་ཞུས་པའི་ཚོགས་གྲལ་དུ། 