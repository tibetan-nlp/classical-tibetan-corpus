འགྱུར་བ་མེད་པའི་རྣལ་འབྱོར་པ། ། སྙིང་སྟོབས་ཅན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་བླ་མའི་གདམས་ངག་སྒོམ་ཙ་ན། ། སྟག་མོ་མི་རོ་ཟ་བ་འདྲ། ། ཐེ་ཚོམ་མེད་པའི་རྣལ་འབྱོར་པ། ། སྙིང་རུས་ཅན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་མི་མེད་ལུང་པ་འགྲིམ་ཙ་ན། ། ལྕགས་ཀྱི་ཕ་ཕོང་སྲུབས་མེད་འདྲ། ། འགྱུར་བ་མེད་པའི་རྣལ་འབྱོར་པ། ། བཅོས་མ་སྤངས་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་རྟགས་དང་ཆོ་འཕྲུལ་སྟོན་ཙ་ན། ། གླང་ཆེན་དར་སེང་དཀར་མོ་འདྲ། ། ཉམ་ང་མེད་པའི་རྣམ་འབྱོར་པ། ། འཇིགས་པ་བྲལ་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་ཉམས་དང་དྲོད་རྟགས་བསྐྱེད་ཙ་ན། ། བཅོ་ལྔའི་ཟླ་བ་ཉ་རྒྱས་འདྲ། ། འཛམ་གླིང་ཁྱབ་པའི་རྣལ་འབྱོར་པ། ། གཅེས་འཛིན་མེད་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་སྐལ་ལྡན་སློབ་མ་སྐྱོང་ཙམ་ན། ། ཉི་མ་མེ་ཤེལ་ཕྲད་པ་འདྲ། ། གྲུབ་ཐོབ་མཛད་པའི་རྣལ་འབྱོར་པ། ། བཀའ་དྲིན་ཅན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་ཟང་ཟིང་ནོར་དང་ཕྲད་ཙ་ན། ། དངུལ་ཆུ་ས་ལ་ལྷུང་བ་འདྲ། ། དྲི་མས་མ་གོས་རྣལ་འབྱོར་པ། ། ཉེས་སྐྱོན་མེད་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། 