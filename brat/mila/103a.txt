གསོལ་བ་ཐོབ་དང་རྗེ་བཙུན་གྱི་ཐུགས་རྗེས་གནང་སྟེ་འོང་། གཞན་མི་རྣམས་ཀྱིས་རྗེ་བཙུན་ཉི་ཟླ་ལྟ་བུ་ལ་མེ་ཁྱེར་གྱི་མཐོང་ཙམ་ཡང་མ་བྱས་པས་གདུང་དང་རིང་བསྲེལ་མི་ཡོང་། འདི་ངེད་རང་རྣམས་ཀྱི་སྐལ་བ་ཡིན་ཟེར་ནམ་མཁའ་ན་བསྡད་འདུག་པ་ལ། བདེན་སྙམ་གདུང་བའི་དབྱངས་ཀྱིས་གསོལ་བ་འདི་ལྟར་བཏབ་བོ། ། རྗེ་བླ་མའི་དྲུང་ན་བཞུགས་པའི་ཚེ། ། དད་པས་ཅི་གསུང་བཀའ་བསྒྲུབས་པས། ། ཟབ་དགུ་དོན་གྱི་གདམས་ངག་ཐོབ། ། སྐལ་ལྡན་སྨིན་ཅིང་གྲོལ་མཛད་པ། ། གདུང་དང་རིང་བསྲེལ་མོས་པའི་རྟེན། ། སེམས་ཅན་ཡོངས་ལ་ཐུགས་རྗེས་ཟུང་། ། རྗེ་གཅིག་པུར་རི་ལ་བཞུགས་པའི་ཚེ། ། ཞེ་བཅད་དྲག་པོས་བསྒོམས་པའི་མཐུས། ། གྲུབ་རྟགས་རྫུ་འཕྲུལ་མངོན་གྱུར་པས། ། རྒྱལ་ཁམས་ཡོངས་ལ་གྲགས་གྱུར་པ། ། གདུང་དང་རིང་བསྲེལ་མོས་པའི་རྟེན། ། མཐོང་ཐོས་རྣམས་ལ་ཐུགས་རྗེས་བཟུང་། ། རྗེ་བུ་སློབ་ནང་ན་བཞུགས་ཙམ་ན། ། ཉེ་རིང་མེད་པའི་ཐུགས་རྗེ་ཅན། ། མངོན་ཤེས་རིག་པའི་ཡེ་ཤེས་རྒྱས། ། འགྲོ་བའི་དོན་ལ་བརྩེ་བ་ཅན། ། གདུང་དང་རིང་བསྲེལ་མོས་པའི་རྟེན། ། སྐལ་ལྡན་བུ་ལ་ཐུགས་རྗེས་ཟུང་། ། རྗེ་མང་པོའི་ཁྲོད་དུ་བཞུགས་ཙན། ། བྱང་སེམས་རྒྱས་པའི་བཀའ་དྲིན་ཅན། ། འབྲེལ་ཚད་ཐར་པའི་ལམ་ལ་འདྲེན། ། སྡུག་བསྔལ་ཅན་ལ་ལྷག་པར་བརྩེ། ། གདུང་དང་རིང་བསྲེལ་མོས་པའི་རྟེན། ། ནུས་པ་མེད་ལ་ཐུགས་རྗེས་ཟུང་། ། རྗེ་སྒྱུ་མའི་སྐུ་ལུས་འདོར་བའི་ཚེ། ། མཁའ་སྤྱོད་གྲུབ་པའི་རྣལ་འབྱོར་པ། ། སྣང་སྲིད་ཆོས་སྐུར་བསྒྱུར་མཛད་ཅིང་། ། མཁའ་འགྲོ་ཡོངས་ཀྱི་གཙོ་བོ་ཡིས། ། གདུང་དང་རིང་བསྲེལ་མོས་པའི་རྟེན། ། འདིར་ཚོགས་བུ་ལ་ཐུགས་རྗེས་ཟུང་། ། ཞེས་ངུ་འབོད་ཀྱི་གདུང་དབྱངས་ཀྱིས་གསོལ་བ་བཏབ་པས། 