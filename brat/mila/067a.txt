གཞན་གྱིས་མཐོང་ན་སྐྱུག་བྲོ་ལྡང་། ། ལུས་ལ་བལྟས་ན་ཀེང་རུས་འདྲ། ། སྡང་དགྲས་མཐོང་ཡང་མཆི་མ་འཆོར། ། སྤྱོད་ལམ་བལྟས་ན་སྨྱོན་པ་འདྲ། ། སྲིང་མོ་ཡི་མུག་ཁ་སྐྱེངས་སྐྱེ། ། སེམས་ལ་བལྟས་ན་སངས་རྒྱས་དངོས། ། རྒྱལ་བས་གཟིགས་ན་སྤྲོ་བ་སྐྱེ། ། འོག་ན་རྡོ་བའི་གྲང་ཆལ་ལ། ། ཤ་ལྤགས་འབིགས་པའི་སྙིང་རུས་བྱས། ། ལུས་ཕྱི་ནང་ཟྭ་ཡི་རང་བཞིན་ལ། ། མདོག་སྔོན་པོ་ཅིག་ལ་འགྱུར་བ་མེད། ། མི་མེད་བྲག་གི་ཕུག་པ་ན། ། སྐྱོ་ཆད་དེ་བ་ལ་སངས་དུས་མེད། ། བླ་མ་དུས་གསུམ་སངས་རྒྱས་ལ། ། ཡིད་དུང་ངེ་བ་ལ་འབྲལ་བ་མེད། ། ངས་སྙིང་རུས་འདི་ལྟར་བསྒོམས་པའི་མཐུས། ། ཉམས་རྟོགས་སྐྱེ་བར་ཐེ་ཚོམ་མེད། ། ཉམས་དང་རྟོགས་པ་འཁྲུངས་པ་ན། ། ཚེ་འདིའི་བདེ་སྐྱིད་ཞོར་ལ་འབྱུང་། ། ཕྱི་མ་མངོན་པར་རྫོགས་སངས་རྒྱ། ། དེ་ཕྱིར་སྲིང་མོ་པེ་ཏ་ལྕམ། ། ཡིང་ཆད་སྡུག་བསྔལ་མ་མང་བར། ། ཆོས་ཕྱིར་དཀའ་བ་སྤྱད་འཚལ་ལོ། ། བྱས་པས། པེ་ཏ་ན་རེ། དེ་ལྟར་ཡིན་ན་དག་ངོ་མཚར་ཆེ་སྟེ། བདེན་པ་རང་དཀའ་བ་འདྲ། བདེན་ན་ཆོས་པ་གཞན་རྣམས་ཀྱང་འདི་བཞིན་རང་མ་བྱུང་རུང་འདིའི་ཆ་འདྲ་ཙམ་བྱེར་ཐང་སྟེ། སྡུག་འདི་འདྲ་བྱེད་མཁན་མ་མཐོང་ཟེར་ཟན་དང་ཆང་བྱིན་བྱུང་བ་ཟོས་འཐུངས་པའི་མོད་ལ་རིག་པ་གསལ་སིང་སོང་། དེའི་ནུབ་མོ་དགེ་སྦྱོར་ལ་བོགས་ཐོན་པ་བྱུང་། ནང་པར་པེ་ཏ་སོང་རྗེས་སྔར་ཡོང་མ་མྱོང་བའི་ལུས་ལ་བདེ་ཟུག་དང་ན་ཟུག་གཉིས་ཀ་ཡོད་པ་དང་། སེམས་ལ་དགེ་མི་དགེའི་རྟགས་སྣང་སྣ་ཚོགས་བྱུང་ཚེ་སྙིང་རུས་བྱས་བསྒོམས་རུང་ཕན་གནོད་ཅི་ཡང་མ་བྱུང་། དེ་ནས་ཞག་འགའ་ནས་མཛེས་སེས་ཤ་མར་རྙིང་བ་དང་། རྩམ་ཆང་བཟང་ལ་མང་བ་ཁྱེར་ཏེ་པེ་ཏ་དང་གཉིས་ཀ་ཕྲད་དུ་བྱུང་བ། ང་ཆུ་ལེན་དུ་ཕྱིན་པ་དང་ཐུག་སྟེ། 