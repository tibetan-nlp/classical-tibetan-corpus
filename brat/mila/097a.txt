ང་རྗེ་བཙུན་སློབ་མ་ལྷ་ཡི་བུ། ། ཞལ་ལྕེས་འཐབ་རྩོད་བསྡུམ་མཁན་ཡིན། ། སྐྱེས་མཆོག་མི་ལ་རས་པ་། ། ཐུགས་ནི་སྐྱེ་མེད་ཆོས་སྐུར་ཐིམ། ། ཐུགས་ལས་གཞན་པའི་སྐུ་མེད་པས། ། གཟུགས་སྐུ་ཆོས་སྐུར་ཐིམ་པའི་ཚེ། ། དངོས་པོའི་སྐུ་གདུང་མི་འབྱུང་ན། ། པུར་ལ་རྩོད་པ་རྨོངས་པ་ཡིན། ། རྨོངས་པའི་སྐྱེས་བུ་ཐམས་ཅད་ནི། ། མི་ལ་རས་པའི་གདུང་ལ་རྩོད། ། རྩོད་པས་ཐོབ་པར་མི་འགྱུར་བས། ། མོས་གུས་གྱིས་ལ་གསོལ་བ་ཐོབ། ། གསོལ་བ་སྙིང་ནས་བཏབ་པ་ན། ། ཆོས་སྐུ་སྐྱེ་བ་མེད་གྱུར་ཀྱང་། ། སྨོན་ལམ་ཐུགས་རྗེས་འགག་མེད་འཆར། ། རང་རང་སྐལ་བ་དང་། ། འཐུན་སྤྲུལ་སྐུའི་གདུང་སྐལ་ཐོབ་པར་འགྱུར། ། ཟེར་ནས་འཇལ་ཡལ་བ་ལྟར་སོང་ངོ་། ། དེ་ནས་ཉ་མ་རྣམས་ཀྱང་རྗེ་བཙུན་དང་མཇལ་སྙམ་པའི་དགའ་སྤྲོ་བྱུང་སྟེ། འཐབ་རྩོད་བོར་ནས་གསོལ་བ་བཏབ་པས། བུ་ཆེན་རྣམས་དང་། བྲིན་པ་རྣམས་ལ་པུར་ཤོར་བའི་འདུ་ཤེས་མེད་པའི་ངང་ནས། གཉའ་ནམ་པ་རྣམས་ལ་པུར་ཐོབ་པའི་འདུ་ཤེས་དང་། གདན་དྲངས་ཡོང་རྒྱུ་ཞིག་བྱུང་བ། ལ་ཕྱིའི་བདུད་འདུལ་ཕུག་མོ་ཆེའི་ཁྱུང་གི་སྒོ་ངའི་སྟེང་དུ་བཞུགས། འཇའ་འོད་ཀྱི་གུར། མེ་ཏོག་གི་ཆར། དྲི་བཟངས་དང་རོལ་མོའི་སྒྲ་ལ་སོགས་པའི་ལྟས་རྣམས་ཆུ་བར་དང་། ཁྱད་མེད་དུ་བྱུང་ངོ་། ། ཆུ་བར་གྱི་པུར་དེ་ལ། ཐུགས་སྲས་རྣམས་དང་། ཉ་མ་རྣམས་ཀྱིས་གསོལ་བ་བཏབ་སྟེ། ཞག་དྲུག་སོང་བ་དང་། བལྟས་པས། ལྷ་སྐུའི་རྣམ་པ་ལྟ་བུ་འོད་ཡལ་ལེ་བ་ལོ་བརྒྱད་ལོན་པའི་ཁྱེའུ་ཙམ་ཞིག་ཏུ་གྱུར་པ་ལས། ཐུགས་སྲས་བུ་ཆེན་རྣམས་ཀྱིས་བཀའ་བགྲོས་ཏེ། རྗེ་བཙུན་རས་ཆུང་པ་མི་འབྱོན་པ་ཡིན། 