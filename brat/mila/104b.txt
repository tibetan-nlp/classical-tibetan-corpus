བླ་མའི་ལུང་བསྟན་ཐོབ་པ་ན། ། དམ་ཚིག་ཡོངས་སུ་དག་པ་ཡིན། ། སེམས་ཅན་ཀུན་གྱི་དོན་གྲུབ་ན། ། འབྲས་བུ་ཡོངས་སུ་དག་པ་ཡིན། ། དཔོན་སློབ་ཐུགས་ཡིད་འདྲེས་པ་ན། ། འབྲེལ་བ་ཡོངས་སུ་དག་པ་ཡིན། ། རྟགས་དང་དངོས་གྲུབ་མཐོང་བ་ན། ། སྣང་བ་ཡོངས་སུ་དག་པ་ཡིན། ། དམ་ཚིག་ཉམས་མྱོང་དྲོད་རྟགས་ཆོས། ། ཁྱེད་བུ་སློབ་རྣམས་ཀྱི་གདུང་སྐལ་མཛོད། ། ཅེས་གསུངས་པའི་མཐར། མཁའ་འགྲོ་རྣམས་ཀྱིས་མཆོད་རྟེན་དེ་བུ་སློབ་རྣམས་ལ་ལེགས་པར་བསྟན་ནས། རིན་པོ་ཆེའི་ཁྲིའི་སྟེང་དུ་བཞག་སྟེ། ཞིང་ཁམས་གཞན་དུ་གདན་འདྲེན་པའི་གྲབས་བྱེད་ཅིང་འདུག་པའི་ཚེ། རས་པ་ཞི་བ་འོད་ཀྱི་བསམ་པ་ལ། མཁའ་འགྲོའི་ཕྱག་གི་མཆོད་རྟེན་འདི་ངེད་མིའི་བུ་སློབ་རྣམས་ཚོགས་སོག་པའི་རྟེན་དུ་ཞུ་དགོས་སྙམ་ནས། ཡང་གདུང་དབྱངས་ཀྱི་གསོལ་བ་འདི་ལྟར་བཏབ་བོ། ། ། ། ཕ་གཞན་དོན་སྤྲུལ་པའི་མི་གཟུགས་ཅན། ། ལོངས་སྤྱོད་རྫོགས་པའི་རྣལ་འབྱོར་པ། ། མི་མངོན་ཆོས་དབྱིངས་ཐམས་ཅད་ཁྱབ། ། རྗེ་ཆོས་ཀྱི་སྐུ་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་གྲུབ་ཐོབ་རྣམས་དང་མཇལ་དུས་ན། ། རིན་ཆེན་གསེར་གྱི་སྒྲོམ་བུ་འདྲ། ། རྗེ་རིན་ཐང་མེད་པའི་རྣལ་འབྱོར་པ། ། སྦྱངས་པ་ཅན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་བླ་མའི་ཞབས་ཏོག་བྱེད་དུས་སུ། ། གཡང་དཀར་ལུག་གི་བལ་དང་འདྲ། ། ཀུན་ལ་ཕན་པའི་རྣལ་འབྱོར་པ། ། ཐུགས་རྗེ་ཅན་ལ་གསོལ་བ་འདེབས། ། མཁའ་འགྲོའི་ཕྱག་གི་མཆོད་རྟེན་དེ། ། ངེད་བུ་སློབ་རྣམས་ལ་གནང་བར་ཞུ། ། རྗེ་འཇིག་རྟེན་བྱ་བ་གཏོང་བའི་ཚེ། ། དྲང་སྲོང་རིག་པའི་རྒྱལ་པོ་འདྲ། ། 