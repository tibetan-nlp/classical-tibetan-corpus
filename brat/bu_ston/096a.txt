ཐུབ་པ་འདིས་ནི་མྱ་ངན་མུན་བསལ་ནས། ། རབ་ཞི་བསྟན་པར་ཡངས་པ་ཅན་དུ་གཤེགས། དེ་ནས་ལི་ཙ་བྱི་རྣམས་ཀྱང་གང་གཱར་སོང་ངོ་། ། དེའི་ཚེ་དྲང་སྲོང་ཞིག་འཁོར་ལྔ་བརྒྱས་བསྐོར་ཏེ། རབ་ཏུ་འབྱུང་བར་ཞུས་པས། ཀུན་དགའ་བོས་གངྒཱའི་དབུས་སུ་གླིང་སྤྲུལ་ཏེ། དེར་བསྙེན་པར་རྫོགས་པས་དགྲ་བཅོམ་པར་གྱུར་ནས། དུས་དང་གནས་གྱི་དབང་གིས་ཉི་མ་གུང་པའམ་ཆུ་དབུས་པ་ཞེས་གྲགས་སོ། ། ཀུན་དགའ་བོའི་སྔོན་ལ་འདའ་བར་ཞུས་པས། ཁ་ཆེ་ནི་བསམ་གཏན་དང་མཐུན་པ་དང་གནས་མལ་གྱི་མཆོག་ཏུ་དང་། ང་འདས་ནས་ལོ་བརྒྱ་ན་དགེ་སློང་ཉི་མའི་གུང་ཞེས་པས་བསྟན་པ་འཇོག་གོ། ཞེས་ལུང་བསྟན་པས། དེ་བཞིན་གྱིས་ཤིག། དེས་དེ་བཞིན་བགྱིའོ་ཞེས་སོ། ། དེ་ནས་ཀུན་དགའ་བོས་ཆོ་འཕྲུལ་སྣ་ཚོགས་བསྟན་ཏེ་མྱ་ངན་ལས་འདས་ཏེ། ལུས་ཕྱེད་ཡངས་པ་ཅན་པས། ཕྱེད་མ་སྐྱེས་དགྲས་ཐོབ་སྟེ། ཡེ་ཤེས་རྡོ་རྗེ་རྣོན་པོ་ཡིས། ། རང་གི་ལུས་ཀྱི་རི་བཅོམ་སྟེ། ། ཕྱེད་ནི་མི་ཡི་དབང་པོར་བྱིན། ། ཕྱེད་ནི་ཐུབ་པའི་ཚོགས་ལ་བྱིན། ། དེ་ནས་ཡུལ་ཡངས་པ་ཅན་དང་སྐྱ་ནར་བུར་མཆོད་རྟེན་བརྩིགས་སོ། ། དེ་ནས་ཉི་མའི་གུང་པས་སྟོན་པའི་ལུང་བསྟན་དང་མཁན་པོའི་གསུང་བསྒྲུབ་པའི་ཕྱིར། ཁ་ཆེར་སོང་སྟེ། སྐྱིལ་ཀྲུང་བཅས་ཏེ་མཉམ་པར་བཞག་པས། ཀླུ་འཁྲུགས་ཏེ། ས་གཡོས་རྫི་ཆར་དྲག་པོ་ཕབ་ཀྱང་། ཆོས་གོས་ཀྱི་མཐའ་ཡང་མ་གཡོས། མདའ་མཚོན་གྱི་ཆར་ཕབ་པ། མེ་ཏོག་ཏུ་བསྒྱུར་བས། ཀླུ་རྣམས་ངོ་མཚར་ཏེ། བཀའ་ཅི་སྩལ་ཟེར་དང་། སྟོན་པས་ལུང་བསྟན་པས། གནས་འདི་ང་ཡི་ཡིན་ནོ། ། གསུང་སྟེ་སྐྱིལ་ཀྲུང་གཅིག་གིས་ལུང་པ་དགུའི་མདོ་ནོན་པའི་ས་དེ་ཕུལ་ཏེ། 