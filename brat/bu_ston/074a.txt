གཡོ་སྒྱུ་སོ་གཉིས་བསྟན་ཀྱང་བསླུར་མ་ཚུགས་པས་སྡིག་ཅན་ཡིད་མི་དགའོ། ། དེའི་ཚེ་ཤིང་གི་ལྷ་མོ་དཔལ་ལྡན་ལ་སོགས་བརྒྱད་ཀྱིས། བྱང་ཆུབ་སེམས་དཔའ་ལ་ཁྱོད་ནི་དགུང་ཟླ་ཡར་གྱི་ངོ་ལྟར་མཛེས་པའོ། ། ཞེས་སོགས་བཅུ་དྲུག་གིས་བསྟོད་དོ། ། གནས་གཙང་མའི་ལྷས་བདུད་ལ་སྡིག་ཅན་ཁྱོད་ནི་གླང་རྒན་འདམ་དུ་བྱིང་བ་ལྟར་ཉམ་ཆུང་བའོ། ། ཞེས་སོགས་བཅུ་དྲུག་གིས་སྨད་ཅིང་། ལྷ་རྣམས་ཀྱི་བཅུ་དྲུག་གིས་བཟློག་ཀྱང་། མི་སྡོག་པར། མཚོན་ཆ་སྣ་ཚོགས་འཕངས་ཤིང་ཆོ་འཕྲུལ་སྣ་ཚོགས་བསྟན་ཡང་གླགས་མ་རྙེད་ཅིང་བདུད་དཔུང་མི་འཁྲུགས་པ་ཡང་འཐོར་ཏེ་ཞག་བདུན་དུ་མ་ཕྲད་དོ། ། བདུད་མང་པོས་བྱང་ཆུབ་ཏུ་སེམས་བསྐྱེད་དོ། ། དེ་ནས་བྱང་ཆུབ་སེམས་དཔས་བསམ་གཏན་བཞི་བསྐྱེད། རིག་པ་གསུམ་བསྐྱེད་ནས། ནམ་གྱི་ཆ་སྨད་སྐྱ་རེངས་འཆར་ཁ་རྔ་བརྡུང་བའི་ཚོད་ཙམ་ན། རྟེན་འབྲེལ་བཅུ་གཉིས་དང་བདེན་བཞི་ཤེས་ནས། སྐད་ཅིག་གཅིག་དང་ལྡན་པའི་ཤེས་རབ་ཀྱིས་མངོན་པར་སངས་རྒྱས་སོ། ། དེ་ནས་ཤིང་ཏ་ལ་བདུན་ཙམ་དུ་འཕགས་ཏེ། ལམ་གྱི་རྒྱུད་ནི་ཆད་དོ་ཞེས་པ་ལ་སོགས་པ་ཆེད་དུ་བརྗོད་པ་བརྗོད་དོ། ། ལྷ་རྣམས་ཀྱིས་ཀྱང་མེ་ཏོག་པུས་ནུབ་ཙམ་གཏོར་ཏེ་མཆོད་དོ། ། འཇིག་རྟེན་སྣང་བར་བྱས། ས་གཡོས། ཕྱོགས་བཅུའི་སངས་རྒྱས་ཀྱིས་ཆོས་ཀྱི་དགའ་བ་བསྐུར། ཕྱག་བརྐྱངས་ཏེ། བདག་ཅག་ཇི་ལྟར་བྱང་ཆུབ་ཐོབ་ལྟར་ཁྱོད་སངས་རྒྱས། ། དཔེར་ན་མར་དང་མར་གྱི་སྙིང་ཁུ་མཚུངས་འདྲ་བཞིན། ཞེས་གསུངས་ཤིང་། ལྷའི་བུ་མོ་རྣམས་ཀྱིས་བསྟོད་དོ། ། སྟོན་པས་ཀྱང་། བསོད་ནམས་རྣམ་སྨིན་བདེ་སྟེར་སྡུག་བསྔལ་ཐམས་ཅད་སེལ། ། བསོད་ནམས་ལྡན་པའི་མི་ཡི་བསམ་པ་རྣམས་ཀྱང་འགྲུབ། ། 