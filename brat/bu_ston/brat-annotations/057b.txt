ངོ་བོ་ཉིད་དུ་གྲུབ་པས་ཆོས་སྐུའོ། ། སཾ་བྷོ་ག་ཀཱ་ཡ། ཞེས་པ་ལོངས་སྤྱོད་རྫོགས་པའི་སྐུ་སྟེ། ཐེག་པ་ཆེན་པོའི་ཆོས་ལ་ཡོངས་སུ་རྫོགས་པར་ལོངས་སྤྱོད་པས་ལོངས་སྤྱོད་རྫོགས་སྐུ་སྟེ། སྣ་ཚོགས་ཆོས་ལ་རྫོགས་ལོངས་སྤྱོད། ། ཅེས་སམ། འདི་དེ་ཆོས་རྫོགས་ལོངས་སྤྱོད་པས། ཞེས་པ་དང་། ཆོས་ལ་ལོངས་སྤྱོད་རྫོགས་དོན་ཕྱིར། ། ཞེས་སོ། ། ནིར་མཱ་ཎ་ཀ་ཡ་ཞེས་པ་སྤྲུལ་སྐུ་སྟེ། ངེས་པར་འགྱུར་བའམ། རྒྱན་མི་བརྟན་པའམ། ངེས་པར་གཞན་དུ་སྤྲུལ་ཞིང་བསྒྱུར་བས་སྤྲུལ་སྐུ་སྟེ། དཔག་མེད་བསམ་ཡས་སྤྲུལ་པ་ཡིས། ། སེམས་ཅན་དོན་ཀུན་སྒྲུབ་པའོ། ། ཞེས་སོ། ། གསུམ་པ་ནི། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་བྱ་སྟེ། ། སྐུ་གསུམ་དག་གིས་རང་གཞན་གྱི། ། དོན་འདི་རྟེན་དང་བཅས་པར་བསྟན། ཞེས་པས་ལོངས་སྐུ་རང་དོན། སྤྲུལ་སྐུ་གཞན་དོན་དེ་གཉིས་ཀའི་རྟེན་ཆོས་སྐུར་ངེས་སོ། ། བཞི་པ་ནི། ཆོས་སྐུ་ཡོངས་སུ་རྫོགས་པ་ནི་སངས་རྒྱས་ཁོ་ནའི་ཡུལ། རྗེས་མཐུན་པ་ས་བརྒྱད་པའམ་ས་དང་པོ་ཐོབ་པས་ཀྱང་མངོན་དུ་བྱེད་ནུས་ལ། མོས་སྤྱོད་པས་ཀྱང་དོན་སྤྱི་ཙམ་ཡུལ་དུ་བྱེད་དོ། ། ལོངས་སྐུ་ནི་བྱང་སེམས་ས་བཅུ་པ་ཡན་ཆད་ཐོབ་པ་ཁོ་ནའི་ཡུལ་དུ་འདོད་པ་དང་། ས་ཐོབ་པ་ཐམས་ཅད་ཀྱི་ཡུལ་དུ་འདོད་པས་ལུགས་གཉིས་སུའོ། ། དང་པོ་ནི་རིན་ཆེན་ཕྲེང་བར། བསམ་ཡས་ཡེ་ཤེས་ཡུལ་གྱི་བདག། དབང་ཕྱུག་ཆེན་པོ་མཆོག་ཡིན་ནོ། ། ཞེས་པའམ། དབུ་མ་པ་ཆོས་ཀྱི་བཤེས་གཉེན་གྱིས་ཀྱང་ལོངས་སྐུ་མཚན་ཉིད་པ་ས་བཅུ་པ་ཐོབ་པའི་ཡུལ་དུ་བཤད་དོ། ། འདོད་ཚུལ་གཉིས་པ་ནི། སྐྱབས་གསུམ་བདུན་ཅུ་པར། བསོད་ནམས་ཚོགས་ནི་ཚད་མེད་ལས། ། འཁྲུངས་པ་དེ་ནི་རྒྱལ་བའི་སྲས། ། ས་བཅུ་ལ་ནི་གནས་རྣམས་ཀྱི། ། མཐོང་བར་གྱུར་པ་སྐུ་དེ་ཡིས། ། 