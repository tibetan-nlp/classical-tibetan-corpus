དེ་ནས་མར་ལམ། བཻ་ཌཱུརྱའི་སྐས་པས་ལ་བྱོན་པ་ལ། ལྷ་ལས་བབས་པ་ཞེས་ཟེར་རོ། ། ཐབས་ལ་མཁས་པ་ཞེས་པ་ལ་སོགས་པའི་མདོ་ལས། དམ་པའི་ཆོས་ནུབ་པ་ལ་མཁས་པ་ཞེས་ཆོས་ནུབ་པའང་མཛད་པ་གཅིག་ཏུ་གསུངས་ཏེ། ཆོས་དོན་དུ་མི་འགྱུར་བ་ན་ནུབ་པར་བསྟན་ནས། སེམས་ཅན་ལ་ཆོས་སྤོང་གི་ལས་མི་འབྱུང་བར་བྱ་བའི་ཕྱིར་ཡིན་ཏེ། གསེར་འོད་དམ་པ་ལས། སངས་རྒྱས་མྱ་ངན་ཡོངས་མི་འདའ། ། ཆོས་ཀྱང་ནུབ་པར་མི་འགྱུར་ཏེ། ཞེས་སོ། ། ཁ་ཅིག་ན་རེ། དགའ་ལྡན་ནས་འཕོ་བ་ཞེས་གཅིག་ཏུ་བྱེད་པ་ལ་གཞན་དག་ན་རེ། དེ་མི་རིགས་ཏེ། མདོ་སྡེ་རྒྱན་གྱི་འགྲེལ་པར་ཡང་། དགའ་ལྡན་གྱི་གནས་ན་བཞུགས་པ་ལ་སོགས་པ་སྟོན་པའི་སྒོ་ནས། ཞེས་པ་དང་། མངོན་རྟོགས་རྒྱན་གྱི་འགྲེལ་པར་ཡང་། དགའ་ལྡན་གྱི་གནས་ན་བཞུགས་པ་ལ་སོགས་པ་ཀུན་ཏུ་སྟོན་པར་རུང་། ཞེས་པ་དང་། རྒྱུད་བླར། སྐྱེ་བ་མངོན་པར་སྐྱེ་བ་དང་། ཞེས་དགའ་ལྡན་ན་གནས་པ་མཛད་པའི་ཐོག་མར་བཤད་པས་སོ། ། ཞེས་གསུངས་སོ། ། འོན་ཀྱང་དགོངས་པ་ངེས་འགྲེལ་གྱི་འགྲེལ་ཆེན་དུ། འཇིག་རྟེན་གྱི་ཁམས་ཐམས་ཅད་དུ་སྤྲུལ་པའི་སྐུས་དང་པོ་དགའ་ལྡན་གྱི་གནས་ནས་བབས་པ་ནས། ཐ་མ་ཡོངས་སུ་མྱ་ངན་ལས་འདས་པ་ཆེན་པོ་སྟོན་པའི་བར་གྱི་སངས་རྒྱས་ཀྱི་མཛད་པ་བཅུ་གཉིས་ལ་སོགས་པ་ཅིག་ཅར་སྟོན། ཞེས་པ་དང་མཐུན་པར་སྣང་ངོ་། ། འོ་ན་མཛད་པ་འདི་དག་སངས་རྒྱས་སམ་བྱང་སེམས་གང་གི་མཛད་པ་ཡིན་ཞེ་ན། མདོ་ཡབ་སྲས་མཇལ་བར། ཐུབ་པའི་དབང་པོ་འདི་སྔོན་བསྐལ་པ་གྲངས་མེད་པའི་སྔོན་རོལ་དུ་སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་ཤིང་། ད་དུང་སངས་རྒྱ་བ་དང་བྱང་ཆུབ་སེམས་དཔའི་ཚུལ་གྱིས་གཞན་དོན་བྱེད་པས་སྤྲུལ་པར་བཤད་དེ། 