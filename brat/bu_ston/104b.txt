སྟོང་དྲུག་བརྒྱ་བཅུ་གསུམ་འདས། ལྷག་མ་བརྒྱ་བརྒྱད་ཅུ་རྩ་བདུན་ལས་སོ་ཟེར་བ་ནི། དུས་ཀྱི་འཁོར་ལོའི་དགོངས་པ་མ་ཤེས་པར་རིག་པར་བྱའོ། ། ཁ་ཅིག་ཀ་མ་ལ་ཤཱི་ལའི་ལུགས་ཀྱི་ཉིས་སྟོང་བཞི་བཅུ་འདས་ལ། བཞི་བརྒྱ་དྲུག་ཅུ་ལས་ཞེས་སྨྲ་བ་ལ། ཤེས་བྱེད་མ་མཐོང་ངོ་། ། དེས་ན་དུས་འཁོར་ལུགས་ཀྱི་རྩ་རྒྱུད་བསྟན་ནས། ཆུ་ཕོ་ཁྱི་ཡན་ཆད་ལ་ལོ་ཉིས་སྟོང་ཆིག་བརྒྱ་དགུ་བཅུ་རྩ་བརྒྱད་འདས་པར་ཤེས་པར་བྱའོ། ། ཚེ་ལོ་དྲུག་བརྒྱ་བར་གྱུར་བའི་བར་དུ་གནས་པར་བཤད་པ་ནི། སྐུ་གདུང་གི་མཆོད་རྟེན་ལ་སོགས་ལ་དགོངས་པ་ཡིན་སྙམ་མོ། ། གཉིས་པ་བསྟན་པ་འཛིན་པའི་གང་ཟག་ནི། འོད་སྲུངས་ཀུན་དགའ་ཤ་ནའི་གོས་ཅན་དང་། ། ཉེ་སྦས་དྷི་དྷི་ཀ་དང་ནག་པོ་དང་། ། ལེགས་མཐོང་ཆེན་པོ་བསྟན་པའི་གཏད་རབས་བདུན། ། འདུལ་བ་ཕྲན་ཚེགས་ནང་ནས་འབྱུང་བ་ཡིན། ལང་ཀར་གཤེགས་པར། བདེ་གཤེགས་མྱ་ངན་འདས་ནས་ནི། ། ཡང་དག་བསྟན་པ་སུ་ཞིག་འཛིན། ། ཞེས་སོགས་ཀྱི་འགྲེལ་པར། ཐུབ་པ་ནས་དྷི་དྷི་ཀའི་བར་ལུང་དང་འདྲ་བ་ལས། དེས་བི་བྷ་ག་ལ། དེས་བཙུན་པ་བུད་དྷ་ནན་ཏི་ལ། དེས་བུདྡྷ་མི་ཏ་ལ། དེས་སློབ་མ་དགེ་སློང་རྩིབས་ལ། དེས་སུ་ན་ཤ་ཏ་ལ། དེས་རྟ་སྐད་ལ། དེས་མ་ཤི་བ་ལ། དེས་ཀླུ་སྒྲུབ་ལ། དེས་ཨཱརྱ་དེ་བ་ལ། དེས་རཱ་ཧུ་ལ་ལ་། དེས་སཾ་གྷ་ནན་དི་ལ། དེས་དགེ་སློང་དགྲ་བཅོམ་པ་ལ། དེས་གྷ་ལ་ཤ་ལ། དེས་ཀུ་མ་ར་ཏ་ལ། དེས་ཤ་ཡ་ཏ་ལ། དེས་བ་སུ་བན་དྷུ་ལ། དེས་མ་ནོ་ཏ་ལ། དེས་ཧ་ཀ་ལི་ཀ་ན་ཡ་ན་ཤ་ལ། དེས་དགེ་སློང་སེང་གེ་ལ་བསྟན་པ་གཏད་པར་བཤད་དོ། ། སྙིང་རྗེ་པད་དཀར་ལས། སྟོན་པ་འདས་ནས་བསྟན་པ་སུས་འཛིན་ཞེས་པའི་ལན་དུ། ཀུན་དགའ་བོ་དགེ་སློང་འོད་སྲུངས་དང་ཁྱོད་གཉིས་ལོ་བཞི་བཅུ་ལྷག་ཙམ་དུ་ངའི་དམ་པའི་ཆོས་འཛིན་པར་འགྱུར་རོ། 