དེའི་བློན་པོ་ཙ་ན་ཀ་སྟེ་དམྱལ་བར་འགྲོ། དགེ་སློང་དགའ་བོའི་འོག་ཏུ་ཙན་དན་སྐྱོང་ཞེས་པ། ལོ་སུམ་བརྒྱར་འཚོ་བ་འབྱུང་། དེ་ནས་རྒྱལ་པོ་བཙུན་པ་ཞེས་པས་ཤར་ཕྱོགས་ནས། ཁ་ཆེའི་བར་གྱི་ལྷ་ཁང་མཆོད་རྟེན་རྣམས་བསྲེགས། བཙུན་པ་རྣམས་གསོད་པར་བྱེད་པ་འབྱུང་། དེའི་འོག་ཏུ་རྒྱལ་པོ་སངས་རྒྱས་ཕྱོགས་ཞེས་པ་འབྱུང་། དེ་ནས་རྒྱལ་པོ་ཐམས་ཅད་སྔོན་དགའ་ཞེས་པ་ལོ་སུམ་བརྒྱ་ཐུབ་པ་ཞིག་འབྱུང་། དེའི་བུ་རྒྱལ་པོ་ཟབ་མོའི་ཕྱོགས་ཞེས་པ་ལྔ་ལེན་དུ་འབྱུང་། གངས་རིའི་ནང་བྱང་ཕྱོགས་ལྷ་ལྡན་གྱི་ཡུལ་དུ་རྒྱལ་པོ་མིའི་ལྷ་ཞེས་པ་ལོ་བརྒྱད་ཅུ་ཐུབ་པ་ཞིག་འབྱུང་། ། རྒྱའི་ཡུལ་དུ་རྒྱལ་པོ་དབྱིག་གི་སྙིང་པོ་ཞེས་པ་ལོ་བརྒྱ་ལྔ་བཅུ་ཐུབ་པ་དེའི་ཡུལ་དུ། བྱང་ཆུབ་སེམས་དཔའ་དཔའ་པོ་ཆེ། ། འཇམ་པའི་དབྱངས་ནི་འོད་ཆེན་པོ། ། མངོན་སུམ་དེ་ཡི་ཡུལ་དག་ན། ། བྱིས་པའི་གཟུགས་ཀྱིས་བཞུགས་པ་ཡིན། བྱང་ཕྱོགས་སུ་རྒྱལ་པོ་ཏུ་རུ་ཥྐ་ཞེས་པ་ལོ་སུམ་བརྒྱ་ཐུབ་པ་འབྱུང་། དེ་ནས་ཏུ་རུ་ཥྐ་མང་པོས་བཀུར་བ་ཞེས་པ་ལོ་ཉིས་བརྒྱ་ཐུབ་པ་འབྱུང་། ནུབ་ཕྱོགས་འཕགས་རྒྱལ་གྱི་ཕ་རོལ་ལ་དའི་ཡུལ་དུ་རྒྱལ་པོ་ངང་ཚུལ་ཞེས་པ་ལོ་སུམ་བརྒྱར་རྒྱལ་སྲིད་བྱེད། དེ་ནས་རྒྱལ་པོ་གཡོ་བ་ཞེས་པས་ལོ་ལྔ་བཅུ་རྩ་ལྔ་དང་། ཟླ་བ་ལྔ་ཐུབ་པ་འབྱུང་ཞིང་། དེ་དག་ཕལ་ཆེར་བྱང་ཆུབ་ཐོབ་པར་ལུང་བསྟན་ནོ། ། གཞན་ཡང་རྒྱལ་པོ་མང་པོ་ལུང་བསྟན་ཏེ། མངས་ཀྱིས་དོགས་པས་མ་བྲིས་སོ། ། མགོན་པོ་མངོན་འབྱུང་གི་རྒྱུད་ལས་ཀྱང་། ཉ་པ་གཅིག་ཉ་ཡིས་ཟོས་ནས་ཤི་བ་དང་། རྣལ་འབྱོར་པ་དཱ་རི་ཀ་ཞེས་པར་གྱུར་ནས། དེས་ཆུ་བོ་གངྒཱ་ལ་ཆང་འཕངས་པ། ཆུ་ཚོད་གཅིག་ན་ཡུལ་བ་ད་ཧ་ཞེས་པར་འགྱུར་རོ། ། 