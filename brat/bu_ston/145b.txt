ཆོས་ཁྲིམས་བཤིག་པར་ལྐོག་ཆད་བྱས་ཏེ། ལྷ་སྲས་གཙང་མ་རབ་ཏུ་བྱུང་བ་གྲོ་མོར་སྤྱུགས། བཙུན་མོ་ངང་ཚུལ་མ་དང་། བན་དེ་ཆེན་པོ་དཔལ་གྱི་ཡོན་ཏན། ནལ་བཤམས་ཞེས་ཕྲ་མ་བཅུག་སྟེ་བན་དེ་ཆེན་པོ་བཀུམ། བཙུན་མོ་ལྕེབས། ། བཙན་པོ་དགུང་ལོ་སོ་དྲུག། ལྕགས་མོ་བྱ་ལ་དབའ་རྒྱལ་ཏོ་རེ་དང་ཅོ་རོ་ལེགས་སྒྲ་གཉིས་ཀྱིས། ཞལ་ལྟག་པར་བསྟན་ཏེ་བཀྲོངས་སོ། ། དེ་ནས་བཙན་པོ་གླང་དར་མ་འུ་དུམ་བཙན་ལ་ཆབ་སྲིད་གཏད། ཐེའུ་རབ་དབའ་རྒྱལ་ཏོ་རེ་ནང་བློན་དུ་བསྐོས། བློན་སྣ་ནམ་རྒྱལ་ཚ་ཁྲི་གསུམ་ལ་སོགས་ཀྱིས། ཆོས་ཁྲིམས་དང་འགལ་བ་མང་དུ་བྱས། ལོ་པཎ་གཉིས་ཀྱིས་ཆོས་བསྒྱུར་བའི་གྲྭ་ཞིག་སྟེ། བསྒྱུར་འཕྲོ་ལ་ལུས། འོན་ཅང་རྡོ་ལ་རབ་གནས་མ་གྲུབ་པར་ལུས་སོ། ། དེ་ནས་བཙན་པོ་ནར་སོན་པ་དང་། ཐུགས་སུ་གདོན་གསོལ་ཏེ་། རབ་ཏུ་བྱུང་བ་ཀུན་ཕབ། བཙུན་པའི་རྟགས་བོར་དུ་མ་འདོད་པ་ཀུན། མདའ་གཞུ་རྔ་གཤང་བསྐུར་ནས་རྔོན་པ་ལ་བཏང་མི་ཉན་པ་རྣམས་བསད་དོ། ། ལྷ་ཤཱཀྱ་མུ་ནི་བསྒུལ་མ་ནུས་པར། བྱེ་ཐེམས་སུ་བཅུག་སྟེ་སྦས། སྒོ་བརྩིགས་ཏེ་ཞལ་ཞལ་བྱས་ནས་བཙུན་པ་ཆང་འཐུང་བའི་རི་མོ་བྲིས་ཏེ་བཞག་གོ། བསམ་ཡས་དང་། ར་མོ་ཆེའི་སྒོ་ལ་འདག་ཞལ་བྱས། པོ་ཏི་ཕལ་ཆེར་ལྷ་སའི་བྲག་ལ་སྦས་སོ། ། དེ་ནས་རིང་ཞིག་ན། ཡེར་པའི་ལྷ་རི་སྙིང་པོ་ན། ལྷ་ལུང་དཔལ་གྱི་རྡོ་རྗེ་སྒོམ་གྱིན་ཡོད་པས་ཚོར་ཏེ། བཙན་པོ་ལ་སྙིང་རྗེ་ཁྱད་པར་ཅན་སྐྱེས་ཏེ། རྟ་དཀར་པོ་ལ་སོགས་བའི་ཕྱེ་མས་བྱུགས། བེར་ནང་དཀར་ལ་ཕྱི་ནག་པ་གོན། ལྕགས་མདའ་ལྕགས་གཞུ་ཁྱེར་ནས། ལྷ་སར་ཕྱིན་པ་དང་། བཙན་པོ་རྡོ་རིངས་ཀྱི་ཡི་གེ་ཀློག་གིང་ཡོད་པས་མཐོང་སྟེ། 