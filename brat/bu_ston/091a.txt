ཀུན་དགའ་བོ་ལངས་པ་དང་། སྟོང་གསུམ་གཡོས། ལྷ་རྣམས་ངོ་མཚར་དུ་གྱུར་ཏེ། ཀྱེ་མ་འོད་སྲུངས་བདེན་པ་དང་ཕན་པར་སྨྲ་བས་ཐུབ་པ་ལུས་འཕགས་ཀྱི་གནས་འདི་ནས་ཀུན། ཀུན་དགའ་བོ་ལ་དྲག་ཏུ་སྤྱོས་སོ། ། ཞེས་ཟེར་རོ། ། དེ་ནས་འོད་སྲུངས་ཀྱིས་ཁྱོད་ཀྱིས་བུད་མེད་རབ་ཏུ་དབྱུང་བར་གསོལ་བས། སྟོན་པས་ཀུན་དགའ་བོ་བུད་མེད་རབ་ཏུ་དབྱུང་ཞིང་བསྙེན་པར་རྫོགས་ཏེ། དགེ་སློང་མའི་དངོས་པོ་ཐོབ་པར་འགྱུར་བར་མ་སྨྲ་ཞིག། དེ་ཅིའི་ཕྱིར་ཞེ་ན། ཆོས་འདུལ་བ་འདི་ལ་བུད་མེད་རབ་ཏུ་ཕྱུང་ན། ཆོས་འདུལ་བ་ཡུན་རིང་དུ་མི་གནས་ཏེ། དཔེར་ན་འབྲས་སཱ་ལུ་ཕུན་སུམ་ཚོགས་པའི་ཞིང་ལ་སེར་བ་བབ་ན་མེད་པར་འགྱུར་བ་བཞིན་དུ་བུད་མེད་རབ་ཏུ་བྱུང་ན་ཆོས་འདུལ་བ་ཡུན་རིང་དུ་གནས་པར་མི་འགྱུར་ཞེས་མ་གསུངས་སམ། དེ་ངོ་ཚ་མེད་པ་སོགས་མ་ལགས་ཀྱི། འོན་ཀྱང་། སྲུ་སྐྱེ་དགུའི་བདག་མོ་སྟོན་པའི་ནུ་མ་བསྣུན་པའི་མ་མ་ཡིན་པས་བྱས་བ་གཟོ་བ་དང་འཁོར་རྣམ་བཞི་དང་ལྡན་པའི་ཕྱིར་དུ་ལགས་སོ། ། ཁྱོད་ཀྱིས་བྱས་བ་གཟོ་བ་ནི་ཆོས་སྐུ་ལ་གནོད་པ་བྱེད་པ་སྟེ། སངས་རྒྱས་ཀྱི་ཞིང་ཕུན་སུམ་ཚོགས་པ་ལ་སེར་བ་བབ་པས། ལོ་སྟོང་ཚང་བར་གནས་པ་ཡུན་ཐུང་ངུར་ལྷག་མ་ཙམ་དུ་བྱས་སོ། ། སྔོན་སེམས་ཅན་ཉོན་མོངས་ཆུང་བ་ལ་འཁོར་རྣམ་བཞི་རིགས་ཀྱི། ད་ལྟ་སྟོན་པ་མི་བཞེད་བཞིན་དུ་གསོལ་བ་བཏབ་པས་འདི་ནི་ཉེས་པ་དང་པོ་སྟེ་ཚུལ་ཤིང་ཞོག་ཅིག། ཡང་མྱ་ངན་ལས་མི་འདའ་བར་གསོལ་བ་མ་བཏབ་བོ། ། དེ་བདུད་ཀྱིས་ཁྱབ་པར་གྱུར་ཏོ། ། དེ་ཉིད་ཉེས་པས་ཚུལ་ཤིང་ཞོག་ཅིག། ཡང་དྲིས་པའི་ལན་གཞན་དུ་བཏབ་པས་ཚུལ་ཤིང་ཞོག་ཅིག། ཡང་ན་བཟའ་ཕྲུགས་རྐང་པས་བརྫིས་སོ། ། 