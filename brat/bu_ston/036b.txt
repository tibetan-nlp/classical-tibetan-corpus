ལྔ་ནི་གང་ཕྱིར་རྙེད་དཀའ་བས། ། དེ་ཕྱིར་ཐུབ་པའི་གསུང་མཉན་བྱ། ། ཞེས་པ་དང་། ལུས་ཅན་འདི་ནས་ཤི་ན་ཡང་། ། དམ་ཆོས་དཀོན་མཆོག་འཕྲད་འགྱུར་རམ། ། མི་འགྱུར་རྣ་བར་ཐོས་པ་དང་། ། སུ་ཞིག་དམ་ཆོས་འཆད་འགྱུར་བ། ། དེ་ནི་སུས་ཀྱང་མི་ཤེས་པས། ། དེ་ཕྱིར་ཁྱེད་ཀྱིས་འབད་པ་ཡིས། ། སྟོན་པའི་གསུང་ནི་མཉན་པར་བྱ། ། ཞེས་པ་དང་། སྲིད་པ་ཡོད་ན་གདོན་མི་ཟ་བར་ཚེ་ཐོབ་ལ། ། དེ་ཡང་ཕལ་ཆེར་དོན་མེད་པར་ནི་ཟད་པར་འགྱུར། ། ལེགས་པར་གསུངས་པའང་ས་སྟེང་འགའ་ན་ལན་འགའ་ཞིག། ཨུ་དུམ་ཝཱ་རའི་མེ་ཏོག་བཞིན་དུ་སྣང་བ་ཡིན། ། ཞེས་སོ། ། གཉིས་པ་ནི། ཕར་ཕྱིན་དྲུག་ལྡན་ཏེ། སྒོ་གསུམ་ཆོས་ཀྱི་ཕྱིར་གཏོང་བ་དང་། ཉེས་སྤྱོད་སྡོམ་ཞིང་སྣོད་ཀྱི་སྐྱོན་རྣམས་སྤོང་བ་དང་། གནོད་པ་བཟོད་པ་དང་ཉན་པ་ལ་སྤྲོ་བ་དང་། སྒྲ་དང་དོན་ལ་སེམས་རྩེ་གཅིག་པ་དང་། རབ་རྟོགས་པ་ལྷག་པ་རྙེད་པའམ། འབྲིང་སྒྲའི་རྗེས་སུ་འབྲང་པས་འཛིན་སྐྱོང་དོན་ལ་དཔྱོད་པའོ། ། ཐ་མ་ལ་ཚད་མེད་དོ། ། གསུམ་པ་རྗེས་ལ། ནོངས་པ་བཟོད་པར་གསོལ་ཞིང་དགེ་བ་བསྔོས་ལ་གཏང་རག་གི་ཕྱག་བྱའོ། ། བཞི་པ་ནི། དེ་ལྟ་བུའི་ཐོས་བསམ་ལམ་དུ་འགྲོ་བ་ལ། ཚུལ་གནས་ཐོས་དང་བསམ་ལྡན་པ། ། སྒོམ་པ་ལ་ནི་རབ་ཏུ་སྦྱོར། ། ཞེས་པས་ཚུལ་ཁྲིམས་དག་པ་རྟེན་དུ་དགོས་ཏེ། ཏིང་ངེ་འཛིན་རྒྱལ་པོ་ལས། ཇི་སྙེད་ཆོས་ཀྱི་རྣམ་པས་བྱང་ཆུབ་ཀྱང་། ། ཐོས་པས་རྒྱགས་ཤིང་ཚུལ་ཁྲིམས་མི་སྲུང་ན། ། ཚུལ་ཁྲིམས་འཆལ་བ་ངན་འགྲོ་དེ་འགྲོ་སྟེ། ། དེ་ལ་ཐོས་པ་མང་པོས་བསྐྱབ་མི་ནུས། ། ཞེས་གསུངས་སོ། ། མང་ཐོས་ཚུལ་གནས་ཀྱང་། བསམ་སྒོམ་དང་འབྲེལ་དགོས་ཏེ། བཙུན་པ་ཆོས་ལ་གནས་པའི་དགེ་སློང་ཞེས་བྱ་བའི་མདོ་ལས། 