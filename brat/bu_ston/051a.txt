ལུས་ཅན་ཐེག་པ་ཆེན་པོ་དང་། ། ཐེག་པ་དམན་ལ་མོས་པ་དང་། ། གཉིས་ཀ་འདུན་བར་བྱ་བ་དང་། ། གདུལ་བའི་ཕྱིར་ན་བརྟན་རྣམས་ཀྱི། ། སྤྱོད་པ་བཞི་པོ་མདོ་བཞིན་དུ། ། རྗེས་སུ་འབྲངས་ནས་བཤད་པ་ཡིན། ཞེས་པས་ཐེག་ཆེན་ལ་མོས་པ་རྣམས་ཀྱི་ཕྱིར། ཕར་ཕྱིན་བཅུའི་ངོ་བོར་གྱུར་པ་ཕ་རོལ་ཏུ་ཕྱིན་པའི་སྤྱོད་པ། ཐེག་དམན་མོས་པ་རྣམས་ཀྱི་ཕྱིར། བྱང་ཕྱོགས་སོ་བདུན་གྱི་བདག་ཉིད་བྱང་ཆུབ་ཀྱི་ཕྱོགས་དང་མཐུན་པའི་སྤྱོད་པ། གཉིས་ཀ་ལ་མོས་པ་རྣམས་མཐུས་འདུན་པར་བྱ་བའི་ཕྱིར་མངོན་ཤེས་དྲུག་གི་རང་བཞིན་མངོན་ཤེས་ཀྱི་སྤྱོད་པ། ཐེག་པ་གསུམ་ཀའི་གདུལ་བྱ་སྨིན་པའི་ཕྱིར། གདུལ་བྱ་སྨིན་པའི་ཐབས་དཔག་ཏུ་མེད་པ་སྟོན་པ་སེམས་ཅན་ཡོངས་སུ་སྨིན་པའི་སྤྱོད་པ་སྟེ་བཞི། གཙུག་ན་རིན་ཆེན་མདོ་བཞིན་དུ་བཤད་དོ། ། བྱང་ས་ལས་ཀྱང་། བྱང་ཆུབ་སེམས་དཔའི་སྤྱོད་པ་འདི་བཞིས་ནི། བྱང་ཆུབ་སེམས་དཔའི་སྤྱོད་པ། ཐམས་ཅད་བསྡུས་པར་རིག་པར་བྱའོ་ཞེས་སོ། ། དྲུག་པ་མི་ཟད་པ་བརྒྱད་ཅུར་དབྱེ་ན་དག་ལྡན་ལས། སེམས་བསྐྱེད་བསམ་སྦྱོར་ལྷག་བསམ་དང་། ། ཕ་རོལ་ཕྱིན་དྲུག་ཚད་མེད་དག། མངོན་པར་ཤེས་དང་བསྡུ་དངོས་བཞི། ། སོ་སོར་རིག་སྟོན་ཚོགས་གཉིས་དང་། ། བྱང་ཆུབ་ཕྱོགས་མཐུན་ཞི་གནས་སོགས། ། གཟུངས་སོགས་ཆོས་ཀྱི་མདོ་བཤད་དང་། བགྲོད་གཅིག་ཐབས་ལ་མཁས་པའོ། ། ཞེས་པས་སེམས་བསྐྱེད་པ་དང་། ། བསམ་པ་དང་། སྦྱོར་བ་དང་། ལྷག་པའི་བསམ་པ་དང་། ཕ་རོལ་ཏུ་ཕྱིན་པ་དྲུག་དང་། ཚད་མེད་པ་བཞི་དང་། མངོན་ཤེས་ལྔ་དང་། བསྡུ་བ་བཞི་དང་། སོ་སོ་ཡང་དག་པར་རིག་པ་བཞི་དང་། ཆོས་ལ་རྟོན་གྱི་གང་ཟག་ལ་མི་རྟོན། དོན་ལ་རྟོན་གྱི་ཚིག་འབྲུ་ལ་མི་རྟོན། 