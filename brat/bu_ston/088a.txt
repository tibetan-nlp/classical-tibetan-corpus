འཆི་བ་ལ་དབང་མངའ་བར་བསྟན་པའི་ཕྱིར་ནི་བཏང་ངོ་། ། ཕུང་པོ་ལ་དབང་མངའ་བར་བསྟན་པའི་ཕྱིར་ནི་བྱིན་གྱིས་བརླབས་ཏེ། དེ་ལྟར་ངེས་པར་གཟུང་བར་བྱའོ་ཞེས་གསུངས་སོ། ། ཐེག་ཆེན་པ་ལྟར་ན་ཁྱོད་ཀྱིས་བྱང་ཆུབ་པ་དང་དུས་མཉམ་པ་ཁོ་ནར་བདུད་བཞི་བཅོམ་ལགས་སམ། ཞེས་པ་ལྟར་ཅིག་ཅར་དུ་བཅོམ་པར་ཤེས་པར་བྱའོ། ། མཛད་པ་བཅུ་གཉིས་འདི་དག་ལ་ལུང་དང་མངོན་བྱུང་དང་རྒྱ་རོལ་རྣམས་ལ་མི་མཐུན་པ་ཅི་རིགས་ཅི་རིགས་སུ་འབྱུང་མོད་ཀྱི་འདིར་རྒྱ་རོལ་གྱི་རྗེས་སུ་འབྲངས་ཏེ་བཤད་ཅིང་། མྱ་ངན་ལས་འདས་པའི་ཚུལ་ཕྲན་ཚེགས་བཞིན་བཤད་དོ། ། འདི་དག་གི་དགོངས་པ་ལ་སོགས་པ་ཞིབ་ཏུ། ཐབས་ལ་མཁས་པའི་མདོ་ལ་སོགས་པར་ཤེས་པར་བྱའོ། ། གསུམ་པ་ཆོས་ཀྱི་འཁོར་ལོའི་དོན་བྱེ་བྲག་ཏུ་གཏན་ལ་དབབ་པ་ནི་གསུམ་སྟེ། སྡུད་པ་པོས་བསྟན་པ་བསྡུས་ཚུལ། བསྡུས་པའི་བསྟན་པ་གནས་ཚུལ། གནས་པའི་མཐར་འཇིག་ཅིང་ནུབ་པའི་ཚུལ་ལོ། ། དང་པོ་ལ་ཉན་ཐོས་ཀྱི་ལུགས་དང་ཐེག་ཆེན་གྱི་ལུགས་གཉིས་ལས། དང་པོ་ལ། བསྡུ་བ་རིམ་པ་གསུམ་གྱི་དང་པོ་ནི། དེ་ལྟར་སྐུ་གདུང་གི་མཆོད་རྟེན་ལ་སོགས་པ་གྲུབ་པ་དང་། ཤཱ་རིའི་བུ་འཁོར་བརྒྱད་ཁྲི། མོའུ་གལ་གྱི་བུ་འཁོར་བདུན་ཁྲི། སྟོན་པ་འཁོར་དགེ་སློང་ཁྲི་བརྒྱད་སྟོང་དང་བཅས་པ་འདས་པས། ཚེ་བསྐལ་པ་མང་པོ་ཐུབ་པའི་ལྷ་རྣམས་སྟོན་པའི་གསུང་རབ་ནི་དུད་པ་ཙམ་དུ་གྱུར་ཏེ། དགེ་སློང་དབང་ཡོད་པ་དག་ཀྱང་འདས་པས། སྡེ་སྣོད་གསུམ་མི་སྒྲོགས་སོ་ཞེས་འཕྱ་བ་བསལ་བའི་ཕྱིར། འོད་སྲུངས་ཆེན་པོས་དགེ་སློང་བསྡུ་བའི་ཕྱིར། གང་པོ་ལ་དགེ་སློང་སྡུས་ཤིག་ཅེས་བརྗོད་དོ། ། 