འོད་སྲུངས་ཆེན་པོ་དྲང་པོ་ནས་སོང་སྟེ། རྒྱལ་པོའི་ཁབ་ཏུ་སོང་བ་དང་། མ་སྐྱེས་དགྲས་མཐོང་སྟེ། སྟོན་པ་དྲན་ཏེ། གླང་པོ་ཆེ་ལས་ལྷུང་བ་འོད་སྲུངས་ཀྱིས་མཐུས་བཟུང་ནས་ཕྱིས་དེ་ལྟར་མི་བྱེད་པར་བཅས་ཏེ། ལྷའི་གནས་འདིར་ཆོས་ཀྱི་ཚུལ་བགྲོ་བར་འཚལ་ལོ། ། དེས་སྨྲས་པ། ལེགས་ཀྱིས་བདག་གིས་ཡོ་བྱད་ཐམས་ཅད་སྦྱོར་ཞེས་སོ། ། དེ་ན་འདུས་ཏེ་ཤིང་ནྱ་གྲོ་ངྷའི་ཕུག་ཏུ་རྒྱལ་པོས་མལ་སྟན་དང་ཡོ་བྱད་སྦྱར་ཏེ། དབྱར་གནས་པར་ཁས་བླངས་ཏེ། འོད་སྲུངས་ཆེན་པོས་ཀུན་དགའ་བོའི་སེམས་ལ་ཀུན་ཏུ་བལྟས་ནས་མ་འགགས་པ་ལ། འཁོར་འདིར་དེ་བཞིན་གཤེགས་པས་རབ་ཏུ་བསྔགས་པའི་ནང་ན། དགེ་སློང་འདོད་ཆགས་དང་བཅས་པ་ཞེ་སྡང་དང་བཅས་པ་གཏི་མུག་དང་བཅས་པ་སྲེད་པ་དང་བཅས་པ་ལེན་པ་དང་བཅས་པ་སློབ་པ་དག་ཡོད་དོ། ། མ་འགགས་པས་མངོན་ཤེས་ཀྱིས་བལྟས་ཏེ། སྨྲས་པ་། མཁྱེན་པར་མཛོད་ཅིག། དགེ་སློང་གི་དགེ་འདུན་ནི་སྙིང་པོ་མེད་པ་དང་བྲལ་བ་དག་པ་གཙང་བ་སྙིང་པོ་ཅན་བླ་ན་མེད་པ་བསོད་ནམས་ཀྱི་ཞིང་འཇིག་རྟེན་གྱི་སྦྱིན་གནས་ཡིན་མོད་ཀྱི། ཀུན་དགའ་བོ་ནི་སྔར་གྱི་དེ་ལྟ་བུ་ཡིན་ནོ། ། དེ་ནས་འོད་སྲུངས་ཀྱིས་སྤྱོ་པས་འདུལ་བར་ཤེས་ཏེ། དེས་དེ་ལ་ངེད་ནི་མཆོག་འདུས་པ་ཡིན་ལ། ཁྱོད་དང་ལྷན་ཅིག་ཆོས་བགྲོ་བར་མི་བྱའི། ཁྱོད་སོང་ཞིག། དེ་གནད་དུ་ཕོག་པ་བཞིན་དུ་གཡོས་ཏེ། འོད་སྲུངས་ཆེན་པོ་ཆོག་གོ། བདག་གིས་ཚུལ་ཁྲིམས་ལྟ་བ་སྤྱོད་པ་འཚོ་བ་ཉམས་པར་མ་བྱས། དགེ་འདུན་ལ་ཉེས་པ་ཅུང་ཟད་ཀྱང་མ་བྱས་ཀྱི། བཟོད་པར་མཛོད་ཅིག། འོད་སྲུངས་ཀྱིས་ཁྱོད་སྟོན་པའི་ཞབས་འབྲིང་ན་འདུག་པས། ཉམས་པ་བཞི་མ་བྱས་པ་ངོ་མཚར་ཅི་ཆེ། དགེ་འདུན་ལ་ཉེས་པ་མ་བྱས་ན་ལོངས་ལ་ཚུལ་ཤིང་ཟུངས་ཤིག། ཉེས་པ་བསྟན་པར་བྱའོ། ། 