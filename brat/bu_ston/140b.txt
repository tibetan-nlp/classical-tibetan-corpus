ལང་གྲོང་སྣ་ར་དང་། གཉེར་སྟག་བཙན་སྟོང་གཟིགས་དང་། སྦྲང་རྒྱ་ར་ལེགས་གཟིགས་གསུམ་བསུ་རུ་བཏང་ངོ་། ། མང་ཡུལ་དུ་མཇལ་ནས་ལང་གྲོང་སྣ་ར་དང་། ཨཱ་ཙརྱ་དེར་བཞག་ནས། ཕོ་བྲང་དུ་རྗེ་ལ་ཞེས་ཕུལ་བས། ཞང་བློན་རྣམས་ན་རེ། ལྷོ་བལ་གྱི་ངན་སྔགས་བྱེད་མི་བྱེད་བརྟག་དགོས། ཟེར་ཏེ། སང་ཤི་དང་། སེང་གོང་ལྷ་ལུང་གཟིགས་དང་། མཆིམས་མེ་ལན་གསུམ་བཏང་བས་སྐད་མ་ཤེས་ཏེ། ཁ་ཆེ་ཨ་ནནྟ་ལ་ལོ་ཙྪ་བཅོལ་ཏེ། ཨཱ་ཙརྱ་ཅི་འདྲ་དྲིས་པས་བཟང་པོ་ཞིག་སྟེ། ཐུགས་འཕྲིག་མི་འཚལ་ཟེར་ནས་ཕོ་བྲང་དུ་སྤྱན་དྲངས་ཏེ། ཁ་ཆེ་ཨ་ནནྟས་ལོ་ཙྪ་བྱས་ཏེ། ཕོ་བྲང་རླུང་ཚུབས་སུ་ཟླ་བ་བཞིར། དག་བ་བཅུ། ཁམས་བཅོ་བརྒྱད། རྟེན་འབྲེལ་བཅུ་གཉིས་ཀྱི་ཆོས་བཤད་པས། བོད་ཀྱི་ལྷ་སྲིན་ཁྲོས་ཏེ། འཕང་ཐང་ཆུས་ཁྱེར། དམར་པོ་རི་ལ་ཐོག་རྒྱབ། མི་ནད་ཕྱུགས་ནད་བྱུང་བས། བོད་འབངས་ཡོ་ལོག་ནས། ཆོས་བྱས་པས་ལན་ཟེར་ཏེ། ཨཱ་ཙརྱ་བལ་བོར་བཏང་ངོ་། ། དེ་ནས་རིང་ཞིག་ནས། སྦ་གསལ་སྣང་རྒྱ་ཡུལ་དུ་ཆོས་ཚོལ་དུ་བཏང་ངོ་། ། སང་ཤི་ལ་སོགས་པ་སུམ་ཅུ་ཨཱ་ཙརྱ་སྤྱན་འདྲེན་དུ་བཏང་ངོ་། ། དེའི་ཚེ་རྒྱའི་ཧྭ་ཤང་ན་རེ། ད་ཟླ་དྲུག་ན། འཕགས་པ་རྟ་སྐད་ཀྱི་སྤྲུལ་པ་འདི་འདྲ་ཞིག་འོང་ཞེས་འབག་གྱས་ཤིང་། སླེབ་པ་དང་། རྒྱ་རྗེས་བྱ་དགའ་བྱིན། ཧྭ་ཤང་ལ་བསྒོམ་ལུང་བླངས་ཏེ། འཁོར་བ་ན་སྐྱེས་ཕུལ་ལོ། ། ཨཱ་ཙརྱ་ད་དུ་ང་སྤྱན་མ་འདྲོངས་པར། ཁྱོད་སོང་ཞིག་གསུངས་ནས། བལ་བོར་ཕྱིན་ནས། ཨཱ་ཙརྱ་སྤྱན་དྲངས་ཏེ། བྲག་དམར་འགྲིན་བཟང་དུ་ཕྱིན་ཏེ། རྒྱལ་པོ་ལ། བོད་ཀྱི་ལྷ་སྲིན་མི་ཐུལ་བས། ཆོས་བྱེད་མི་སྟེར་ཞིང་བཙན་པོ་སྐུ་ཚེ་ཐུང་བ་དེས་ལན་པས་འདུལ་བ་ལ། 