དམ་ཆོས་བོད་དུ་དར་བ་དེ་ལྟར་ལགས། བུ་གསན་དང་ཇོ་སྲས་མདོ་སྡེ་འབུམ། ། ངས་སྔོན་བླ་མ་བསུ་སྐྱེལ་བྱས་པ་ཡིས། ། རྐང་པ་འཁོར་ལོའི་མཚན་དང་ལྡན། ། ཡུལ་རྒྱ་གར་འཁོར་བ་དེ་ལྟར་ལགས། ། བུ་གསན་དང་ཇོ་སྲས་མདོ་སྡེ་འབུམ། ། ངས་རྒྱུད་དང་རྒྱུད་འགྲེལ་མན་ངག་གསུམ། ། ཚིག་དོན་མ་ནོར་མཁས་པར་བསླབས། ། བསྟན་པ་དར་བ་དེ་ལྟར་ལགས། ། བུ་གསན་དང་ཇོ་སྲས་མདོ་སྡེ་འབུམ། ། མེས་རྔོག་ཚུར་སྟོན་མགོ་ལེགས་བཞི། ། སྙིང་དང་འདྲ་བའི་བུ་བཞི་ཡིན། ། རྒྱུད་འགྲེལ་འཆད་པ་དེ་ལྟར་ལགས། ། བུ་གསན་དང་ཇོ་སྲས་མདོ་སྡེ་འབུམ། ། བླ་མས་ཅི་གསུང་སྒྲུབ་པ་དེ། ། མི་ལ་རྡོ་རྗེ་རྒྱལ་མཚན་ཡིན། ། གདམས་ངག་སྟེར་བ་དེ་ལྟར་ལགས། ། བུ་གསན་དང་ཇོ་སྲས་མདོ་སྡེ་འབུམ། ། ཕ་ཇོ་ང་ན་སོ་རྒས་ནས་གདའ། ། ཆོས་ཉིད་ཀྱང་ཟད་སར་འཁྱོལ་ནས་གདའ། ། མདོ་སྡེའི་དུས་ལ་བབ་གདའ་བས། ། ཆེ་མཁས་ཀྱིས་བསྟན་པ་སྤེལ་མཛོད་ཅིག། མི་རྒན་གྱི་བསམ་པ་གྲུབ་པ་ལགས། ། ཞེས་གསུངས་པས། ཀུན་རྗེ་མར་པ་ལ་མི་ཕྱེད་པའི་དད་པ་སྐྱེས་སོ། ། དེ་ནས་རབ་གནས་དང་བཀྲ་ཤིས་མཛད་ཚེ། ཡང་རྗེ་བཙུན་མར་པས་བཀྲ་ཤིས་མངའ་གསོལ་གྱི་མགུར་འདི་གསུངས་སོ། ། ། ། བླ་མ་བཀའ་དྲིན་ཅན་ལ་གསོལ་བ་འདེབས། ། ངའི་བརྒྱུད་པ་རིན་ཆེན་འདི་ཉིད་ལ། ། ཉེས་ལྟུང་མེད་པའི་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། གདམས་ངག་ཟབ་མོའི་ཉེ་ལམ་ལ། ། ནོར་འཁྲུལ་མེད་པའི་བཀྲ་ཤིས་ཡོད། ། བཀྲ་ཤིས་དེས་ཀྱང་བཀྲ་ཤིས་ཤོག། ང་རང་མར་པ་ལོ་ཙྪ་ལ། ། 