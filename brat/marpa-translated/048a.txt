སེམས་སྟོང་པ་ཉིད་ལ་སྤར་ཟིན་བྱས། ། ཁ་བ་ཅན་འདབ་བྱང་ཕྱོགས་སུ། ། ལུང་བསྟན་རྒྱལ་ཚབ་བཀོད་པའི་ཕྱིར། ། ད་ནི་བན་ཆུང་བོད་དུ་འགྲོ། བན་ཆུང་བོད་དུ་འགྲོ་བ་ལ། ། ཤུལ་ན་འཕྲེང་བ་རྣམ་གསུམ་ཡོད། ། ཡིད་ལ་གཅགས་པ་རྣམ་གསུམ་ཡོད། ལམ་ན་འཇིགས་པ་རྣམ་གསུམ་ཡོད། ། བར་ན་འཚེར་བ་རྣམ་གསུམ་ཡོད། ། གདོད་ནས་བྲོད་པ་རྣམ་གསུམ་ཡོད། ། ངོ་མཚར་ཆེ་བ་རྣམ་གསུམ་ཡོད། ། གླུ་དེའི་རྗེས་ཟློས་མ་བཤད་ན། ། ཚིག་དེས་དོན་གྱི་བརྡ་མི་འཇོལ། ། ཤུལ་ན་འཕྲེང་བ་རྣམ་གསུམ་ནི། ། རྗེ་ནཱ་རོ་དང་མཻ་ཏྲིས་དབུ་མཛད་ནས། ། གྲུབ་ཐོབ་ཀྱི་བླ་མ་བརྒྱ་རྩ་གཅིག། ཤུལ་དུ་ལུས་ཏེ་མ་བས་འཕྲེང་། ། དཔལ་འཇིགས་མེད་གྲགས་པས་དབུ་མཛད་ནས། ། མཆེད་དང་ལྕམ་དྲལ་བརྒྱ་རྩ་གཅིག། ཤུལ་དུ་ལུས་ཏེ་མ་བས་འཕྲེང་། ། གནས་ཕུ་ལ་ཧ་རིས་སྣ་། ། དྲངས་གྲུབ་ཐོབ་གནས་ཆེན་བརྒྱ་རྩ་གཅིག། ཤུལ་དུ་ལུས་ཏེ་མ་བས་འཕྲེང་། ། ཡིད་ལ་གཅགས་པ་རྣམ་གསུམ་ནི། ། ལྷ་དྷརྨ་བོ་དྷི་ཨ་ཤོ་ཀ། ། དྲིན་ཅན་གནས་པོ་ཕོ་མོ་རྣམས། ། འབྲལ་མི་ཕོད་དེ་ཡིད་ལ་གཅགས། ། བྲམ་ཟེའི་ཁྱེའུ་གསེར་ཕྲེང་ཅན། ། ཤི་སྲོག་གིས་མཐུད་པའི་གྲོགས་པོ་བྱས། ། འབྲལ་མི་ཕོད་དེ་ཡིད་ལ་གཅགས། ། དེད་དཔོན་གྱི་བུ་མོ་སྔོ་སངས་མ། ། མཚན་ལྡན་དེ་རིག་མར་བརྟེན་བརྟེན་ནས། ། འབྲལ་མི་ཕོད་དེ་ཡིད་ལ་གཅགས། ། ལམ་གྱི་འཇིགས་པ་རྣམ་གསུམ་ནི། ། མཚོ་དུག་མཚོ་ཁོལ་མས་སྣ་དྲངས་ནས། ། ཤར་ཆུ་བོ་གང་ག་ད་གཟོད་བརྒལ། ། འདི་མ་མཐོང་གོང་ནས་ང་རེ་འཇིགས། ། རི་ཨུ་ཤུ་རི་ཡི་ནགས་འདབ་ན། ། 