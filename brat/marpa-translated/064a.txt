དཔལ་མྱུ་གུ་ལུང་གི་དགོན་པ་དེར། ། སྒྲ་སྒྱུར་འབྲོག་མི་ལོ་ཙྪ་ལ། ། སྒྲ་ཐད་ཀློག་སྐད་ཀྱི་ཡིག་ཚང་བསླབས། ། ཁོང་སྐུ་དྲིན་མི་ཆུང་ཆེ་བར་ཁུམས། ། དམ་ཆོས་རྒྱ་གར་ཡུལ་ནས་བཙལ། ། བདག་བལ་པོའི་ལམ་དུ་ཞུགས་ཙ་ན། ། བཅའ་འཕྲང་དང་ཆུ་ལ་ཐར་དུས་མེད། ། ནགས་འཐུག་པོ་གཅིག་ལ་ཐོན་དུས་མེད། ། ལམ་རིང་པོ་གཅིག་ལ་བགྲོད་དུས་མེད། ། ཤིང་སྡོང་པོ་མི་རོ་རེངས་པ་འདྲ། ། ལམ་དེ་ཀུན་གྱི་སྡུག་བསྔལ་མཐོང་ཙ་ན། ། བྱ་དགུང་ལ་འཕུར་བ་གཤོག་པ་འདར། ། འོན་ཀྱང་ངལ་དུབ་བྱས་རིན་ཆོག། ཡུལ་ལྷ་ལས་བབས་པའི་བལ་པོ་མཐོང་། ། ཕྱི་འདོད་ཡོན་བལྟ་བས་ཆོག་མི་ཤེས། ། མི་འདོད་ཁམས་ཀྱི་ལྷ་ཕྲན་ཡིན་ནོ་སྙམ། ། དུས་བསྐལ་པ་བཟང་པོར་འདུག་གོ་སྙམ། ། ལས་བགྲོད་པར་དཀའ་ཡང་ཕྱིན་པས་ལེགས། ། ང་དེ་ནས་རྒྱ་གར་དུ་ཕྱིན་ཙ་ན། ། མཐའ་འཁོབ་ཀྱི་ཇག་པ་ཤི་སྐྱིད་ལ། ། སྲོག་ཅི་བདེར་ཐོན་པའི་རེ་མ་མཆིས། ། གཅན་གཟན་གྱི་ངར་སྐད་ཐོས་ཙ་ན། ། ལུས་གཙང་སར་ཐོན་པ་ཅུང་མ་བསམ། ། སྦྲུལ་སྦྲམ་ཆེན་གྱི་ཁ་རླངས་མཐོང་བའི་ཚེ། ། ཡིད་བརྟན་པར་ཕྱིན་ཡང་གོམ་ཚུགས་འཁྱོར། ། ལམ་དེ་ཀུན་གྱི་འཇིགས་པ་མཐོང་བ་རྣམས། ། དུས་ད་ལྟ་དྲན་ཡང་གློ་སྙིང་འདར། ། ཆུ་གྲགས་པ་ཅན་གྱི་གང་ག་བརྒལ། ། འོན་ཀྱང་དཀའ་བ་སྤྱད་རིན་ཆོག། ཡུལ་དབུས་འགྱུར་ཚལ་གྱི་བཀོད་པ་མཐོང་། ། དཔལ་རྡོ་རྗེ་གདན་གྱིས་སྣ་། ། རྟེན་ངོ་དྲངས་མཚར་ཅན་ལ་མཆོད་པ་བྱས། ། ཁོ་བོ་ཕྱིན་པ་འཕྱིས་སོ་སྙམ། ། ཆོས་སྙིང་ནས་ཚོལ་བའི་གདུང་སེམས་ཀྱིས། ། ཡུལ་རྒྱ་གར་ཤར་ནུབ་ཆུ་བཞིན་ཉུལ། ། ཐང་ཆེན་པོ་གཅིག་ལ་ཆོད་དུས་མེད། ། མེ་འོབས་ཀྱི་ཐང་ལ་ཕྱིན་ཏོ་སྙམ། ། ཡིད་ཆོས་ལ་བསམས་ཀྱང་སྙིང་རླུང་འཕྱོ། ། ནད་འཚོ་བར་དཀའ་བའི་ཚད་པས་ཐེབས། ། དེ་ཤི་དོ་ཆད་བཅུ་གསུམ་བྱུང་། ། ཁ་ཆེམས་ཚིག་གསུམ་བཞག་ས་མེད། ། 