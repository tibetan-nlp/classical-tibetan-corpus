གྲོགས་ཁྱེད་བས་ངོ་ཆེ་མེད་པའི་ཕྱིར། ། ངོ་ཆེའི་དཔྲལ་བ་མི་ལྡོག་པས། ། དོན་སྔར་མ་མཐོང་བའི་ཡ་མཚན་ཅན། ། བྲམ་ཟེའི་བཞེད་དགོངས་གླུར་ལེན་པས། ། ཁྱེད་གདན་གང་བཞུགས་པའི་མདོ་སྔགས་རྣམས། ། སྙན་ལྷན་ནེར་གསན་ལ་ཐུགས་དགོངས་འཚལ། ། དུས་ཁ་སང་དཔྱིད་ཟླ་ཐ་ཆུང་ལ། ། གཞི་བལ་པོའི་མཐིལ་ནས་། ། འཕགས་གདུགས་གྲོ་ལམ་མཆིས་ཀྱི་ཤུལ་ཁ་ན། ། བལ་པོ་ལིང་གི་ཤོ་གམ་རི། ། གདོལ་པ་ཅན་གྱི་གྲོང་ཁྱེར་དུ། ། མི་བརྡ་མི་མཇལ་གྱི་ཤོ་གམ་པས། ། མགྲོང་ཁ་ཞན་པོ་ཡི་བོད་རྣམས་བསྐྱིལ། ། མི་ངས་ཀྱང་དབང་མེད་ཞག་འགའ་བསྡད། ། དགུང་ནུབ་གཅིག་ཐམ་ཐུམ་རྨི་ལམ་ན། ། རིགས་ཀྱི་མཚན་ལྡན་ཚངས་སྐུད་ཅན། ། བྲམ་ཟེའི་བུ་མོ་མཛེས་མ་གཉིས། ། ཅུང་ཟེད་འཛུམ་ཞིང་ཟུར་མིག་ལྟ། ། མི་ཁོ་བོའི་དྲུང་དུ་འོངས་ནས་ཀྱང་། ། ལྷོ་དཔལ་གྱི་རི་ལ་འགྲོ་དགོས་སྐད། ། ཁོ་བོས་སྔོན་ཆད་ཕྱིན་མ་མྱོང་། ། རྒྱུས་མེད་ལམ་ཡང་མི་ཤེས་སྨྲས། ། བུ་མོ་གཉིས་ཀྱི་ཞལ་ན་རེ། ། ཁྱེད་མིང་པོས་དཀའ་བ་སྦྱད་མི་དགོས། ། ངེད་ཀྱི་ཕྲག་ལ་ཁུར་གྱིས་ཟེར། ། འདོ་ལི་དར་གྱི་ལིང་ཁྲིར་བཅུག། གདུགས་བཞིན་མཁའ་ལ་བཏེགས་ནས་ཀྱང་། ། གློག་འགྱུ་སྐད་ཅིག་ཡུད་ཙམ་ལ། ། ལྷོ་དཔལ་གྱི་རི་ལ་ཕྱིན་པ་རྨིས། ། ཤིང་ཀླག་ཤ་ལྗོན་པའི་བསིལ་གྲུབ་ལ། ། ཏི་ར་རོ་ཡི་གདན་སྟེང་ན། ། རྗེ་བྲམ་ཟེ་ཆེན་པོ་ས་ར་ཧ། ། ཞལ་སྔར་མ་མཐོང་བའི་གཟི་མདངས་ཅན། ། བཙུན་མོ་གཉིས་ཀྱིས་མཐའ་བརྟེན་ནས། ། སྐུ་ལ་དུར་ཁྲོད་ཆས་ཀྱིས་བརྒྱན། ། 