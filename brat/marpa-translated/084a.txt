ཀུན་ཐུགས་དམ་དམར་བར་ཡོད་པའི་ཚེ། སྐབས་སྐབས་སུ་བུ་སློབ་རྣམས་ཀྱིས། ཚོགས་དང་འབུལ་བ་བྱེད་པ་ལས། མེས་སྟོན་ཕྱི་ནས་སླེབ་པས་ཚོགས་བཤམས་ཏེ། འབུལ་བ་བར་པ་བགྱིས་པའི་ཚོགས་གྲལ་དུ་མེས་སྟོན་གྱིས་བླ་མ་ལགས། སྲས་སངས་རྒྱས་ལྟ་བུ་དེ་བདག་ཅག་རྣམས་ཀྱི་བསོད་ནམས་ཀྱིས་མ་ཐུབ་རུང་། བླ་མ་རང་ཉི་ཟླ་ལྟ་བུ་ལ། བླ་མ་རྔོག་པས་དབུ་མཛད་ཐུགས་སྲས་བུ་ཆེན་རྒྱུ་སྐར་ལྟ་བུས་བསྐོར་ནས། གསང་སྔགས་ཀྱི་བསྟན་པ་ཉིན་མོར་བགྱིད་པ་ཡང་ངོ་མཚར་ཆེན་པོ་ལགས་པས། དོ་ནུབ་གྱི་ཚོགས་གྲལ་འདིར་བླ་མ་རང་གིས་མཛད་པ། བདག་ཅག་རྣམས་ཀྱི་མིག་རྐྱེན་ལ་ཕན་པའི་མགུར་ཞིག་ཐུགས་ལ་འདོགས་པར་ཞུ་ཞེས་ཞུས་པས། རྗེ་མར་པས། མེས་སྟོན་ཆོས་ལ་བཀའ་ཤིན་ཏུ་དོག་པར་མཁྱེན་ནས། དེ་ལ་དགོངས་པའི་མགུར་འདི་གསུངས་སོ། ། ། ། རྗེ་བླ་མ་དང་མི་བསྐྱོད་ཐ་དད་མེད། ། སྤྱི་གཙུག་རྒྱན་དུ་བཞུགས་སུ་གསོལ། ། དུས་དེ་རིང་རྒྱུད་བཤད་ཚོགས་གྲལ་དུ། ། ང་མར་སྟོན་ཆོས་ཀྱི་བློ་གྲོས་འདི། ། དགོས་པའི་ལོ་རྒྱུས་གླུ་རུ་ལེན། ། ཡུལ་རྣ་བས་ཐོས་པའི་གཙང་དུ་ཕྱིན། ། དཔལ་མྱུ་གུ་ལུང་གི་དགོན་པ་རུ། ། གསང་སྔགས་ཆོས་ཀྱི་མུ་གེ་ལ། ། སེམས་ཡི་དྭགས་བྱེད་ཅིང་ལོ་གསུམ་བསྡད། ། ལར་མི་ཚེ་སྟོང་སྐྱེལ་བྱས་པ་འདྲ། ། ལྷོ་བལ་ཕྱོགས་སུ་འགྲོ་བར་བསམས། ། ཆོས་སྐོམ་ཆུས་དཀོན་པའི་སྡུག་ཉམས་ཀྱིས། ། ལན་ཅིག་ཤེས་པའི་དུས་བྱུང་ན། ། འདོད་པའི་མི་ལ་སྦྱིན་དགོས་བསམ། ། ཆོས་དཀའ་ལས་སྲོག་དང་། ། དོ་བདོས་ཟབ་མོའི་གདམས་ངག་ནུབ་པར་ཕངས། ། མེ་སྟོན་དང་རྔོག་སྟོན་མ་གཏོགས་པ། ། ཁོང་གཞན་ལ་གཞུང་བཤད་བྱས་པ་མེད། ། 