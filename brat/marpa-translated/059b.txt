ཚོགས་ཕྱག་ལེན་དང་ཆོ་ག་རྒྱས་པ་ཕྱིས་ཀྱི་མིག་ལྟོས་ལ་ཕན་ཐོགས་པ་ཞིག་ཐུགས་རྗེས་འཛིན་པར་ཞུ། ཞེས་ཞུས་པས། རྗེ་མར་པས་ཀྱང་ཕྱག་ལེན་དང་ཆོ་ག་རྒྱས་པ་མཛད་པས། ཚོགས་གྲལ་དུ་མེ་སྟོན་སྔར་མོས་བཞིན་པའི་ཁར་སྣང་བ་འགྱུར་ནས་བླ་མ་ལགས། སར་ཡང་ཚོགས་འཁོར་ཇི་ཙམ་ཞིག་མཛད་པ་ལས། བདག་ལ་དོ་ནུབ་ཀྱི་འདི་ཡིད་འགྱུར་སྟོབས་ཆེ་བ་ཅིག་བྱུང་། ། རྗེ་རིན་པོ་ཆེས་རྒྱ་གར་དུ་ཚོགས་འཁོར་མང་པོ་གཟིགས་ཤིང་མཛད་ཡོད་པ་གཞིར་བཞག་པས། ཚོགས་འཁོར་དགོས་པའི་དུས་དང་། ངོ་མཚར་ཆེ་བ་གང་གཟིགས་པ་རྣམས་གསུང་དུ་གསོལ། ཅེས་གསོལ་བ་བཏབ་པས། དེའི་ལན་དུ། རྗེ་མར་པས་ཚོགས་ཀྱི་དགོས་པ་དང་གཟིགས་ཚུལ་གྱི་མགུར་འདི་གསུངས་སོ། ། ། ། ཚོགས་ཀྱི་འཁོར་ལོ་སྐད་པ་དེ། ། སྨིན་ལམ་དབང་བཞི་བསྐུར་བའི་ཚེ། ། ཚོགས་ཀྱི་འཁོར་ལོ་དགོས་པ་ཡིན། ། རབ་ཏུ་གནས་པ་བྱེད་པའི་ཚེ། ། ཚོགས་ཀྱི་འཁོར་ལོ་དགོས་པ་ཡིན། ། མཁའ་འགྲོའི་བྱིན་བརླབས་ཞུ་བའི་ཚེ། ། ཚོགས་ཀྱི་འཁོར་ལོ་དགོས་པ་ཡིན། ། རྒྱུད་སྡེའི་ཉན་བཤད་བྱེད་པའི་ཚེ། ། ཚོགས་ཀྱི་འཁོར་ལོ་དགོས་པ་ཡིན། ། གདམས་ངག་ཟབ་མོ་ཞུ་བའི་ཚེ། ། ཚོགས་ཀྱི་འཁོར་ལོ་དགོས་པ་ཡིན། ། ཁོ་བོ་མར་པ་ལོ་ཙྪ་འདི། ། རྒྱ་གར་ཡུལ་དུ་ལན་གསུམ་ཕྱིན། ། སྤྱིར་ཚོགས་ཀྱི་འཁོར་ལོ་བསམ་མི་ཁྱབ། ། སྒོས་ངོ་མཚར་ཆེ་བ་འདི་འདྲ་མཐོང་། ། རྗེ་བཙུན་ནཱ་རོ་པཎ་ཆེན་ལ། ། རྗེ་རིགས་ཀྱི་དེད་དཔོན་འཁོར་ལོ་དང་། ། ཆང་འཚོང་གི་བུ་མོ་ཀུཎྜ་ལིས། ། རིན་ཆེན་འཁར་བའི་མཎྜལ་ལ། ། ཀར་ཤ་པ་ནེའི་རྒྱན་བཀོད་ཕུལ། ། ལོ་གཅིག་གོང་ནས་གསོལ་བ་བཏབ། ། 