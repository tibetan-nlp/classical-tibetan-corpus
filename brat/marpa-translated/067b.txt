སངས་རྒྱས་ལ་ཡང་སྐུར་འདེབས་ཤིང་། ། རང་གྲིབ་ལ་ཡང་། ། གཤེ་བྱེད་སྐྱེ་བོ་གཡོམ་ལ་རྒྱུག་པ་ལ། ། དོན་ལ་འདི་ཡིན་འདི་མིན་མེད། ། བླུན་པོ་འབོད་རྒྱུག་བྱེད་པ་ལ། ། མཁས་རྣམས་དེ་ཡི་རྗེས་མི་འབྲང་། ། ཐ་སྙད་ཚིག་གི་ཆོས་རྣམས་སྟོང་། ། ང་སྐུ་འདི་ལྷ་ཡི་འཁོར་ལོ་ཡིན། ། གསུང་འདི་ཆོས་ཀྱི་རང་བཞིན་ཡིན། ། ཐུགས་འདི་ཡེ་ཤེས་ངོ་བོ་ཡིན། ། བུ་སུན་པ་མེད་པར་ཉམས་སུ་ལོངས། ། ཐེ་ཚོམ་མེད་པར་བྱང་ཆུབ་འགྲུབ། ། ཅེས་གསུངས་པས་ངེས་ཤེས་སྐྱེས་སོ། ། ཡང་ལན་ཅིག་རྗེ་མར་པ་ཆག་ཕྱི་བ་དང་བཅས་པ་ཆུ་འགྲམ་ཞིག་ན་ཕར་ཞབས་འཆག་ཏུ་བྱོན་པས། ཁྱི་ར་བའི་ཁྱིས་ཤ་བ་དེད་བྱུང་བ་ཆུ་ནང་དུ་ཤི་བ་ལ། ངས་གྲོང་འཇུག་བྱའོ། ཁྱེད་འགའ་ཞིག་གིས་ཤ་བའི་ཕྱི་བཞིན་ཤོག་ལ་ཁྱི་བསྲུངས། འགའ་ཞིག་ལུས་འདིའི་རྩ་རུ་སྡོད་གསུངས། ཤ་བ་ལ་གྲོང་འཇུག་མཛད་ནས་ཆུའི་རྗེས་ནར་མར་གཟིམས་ཁང་གི་བླ་གཡེའི་ཕྱི་རུ་ཤ་བའི་རོ་བསྐྱལ་ནས། བླ་མ་བཞེངས་བྱོན་ཏེ། བླ་མ་དང་བུ་སློབ་ཉེ་འཁོར་གྱི་མི་མང་པོ་ཤ་བའི་རོ་ལ་ལྟ་ཞིང་ཡོད་པའི་ཚེ། ཁྱི་ར་བ་རྣམས་ཀྱིས་སླེབས་ནས་བཤའ་གྲབས་བྱས་པའི་ཚེ། བླ་མའི་ཞལ་ནས། ང་རང་གིས་ཆུའི་ཁད་ནས་རྙེད་པའི་ཤ་བའི་རོ་ཁྱེད་ཀྱིས་འཕྲོག་ཏུ་མི་འདོད་གསུངས་བྲེ་མོ་མཛད། གྲ་པ་དང་མི་མང་གིས། བླ་མས་གྲོང་འཇུག་མཛད་པའི་ལོ་རྒྱུས་བྱས་པས། ཁྱི་ར་བ་རྣམས་ལ་ལ་ན་རེ། འོ་ན་ངེད་ཀྱིས་མཐོང་སར་གྲོང་འཇུག་མཛད་པ་ཞུ། ཤ་བའི་རོ་ཕུལ་བས་ཆོག་ཟེར། ལ་ལ་ན་རེ། དེ་འདྲ་བྱུང་ཞིང་མཐོང་ན་དགཤ་བའི་རོར་མ་ཟད། གཞན་ཡང་ཕུལ་བས་ཆོག་ཟེར་བ་ལ། 