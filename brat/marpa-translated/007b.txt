མར་པས་དེར་བྱོན། དཔལ་ཡེ་ཤེས་སྙིང་པོའི་དྲུང་དུ་དཔལ་གསང་བ་འདུས་པའི་དབང་གདམས་ངག་དང་། གཞན་ཡང་ཀྲི་ཡ་དང་ཡོ་ག་ཕྱག་ལེན་ལས་ཚོགས་དང་བཅས་པ་ཞུས་པས་གསང་སྔགས་ཀྱི་དོན་ལ་རྟོགས་པ་ཡང་དག་པ་འཁྲུངས་ཏེ། ཡང་བསམས་པ་ངས་བོད་ནས་བལ་པོར་སླེབས། རྗེ་བལ་པོ་རྣམ་གཉིས་དང་མཇལ། ལུང་བསྟན་གདམས་ངག་དང་བཅས་པ་ཐོབ་པ་ཡང་བླ་མ་ནཱ་རོ་པ་ཆེན་པོས་བྱིན་གྱིས་བརླབས་པ་ཡིན་ངེས་པར་འདུག་པའི་ངེས་ཤེས་སྐྱེས། ཐོ་རངས་ཁ་དགའ་བའི་ཉམས་རྡོ་རྗེའི་གླུའི་མཎྜལ་འདི་བླ་མ་ལ་ཕུལ་བར་གདའོ་། ། རྗེ་སངས་རྒྱས་ཀུན་དང་མཉམ་པའི་སྐུ། ། བླ་མ་རྣམས་ལ་ཕྱག་འཚལ་ལོ། ། ཞིང་དག་པ་ནཱ་རོ་པཎ་ཆེན་དང་། ། དཔལ་ཡེ་ཤེས་སྙིང་པོའི་ཞབས་ལ་འདུད། ། ང་ལྷོ་བྲག་བོད་དུ་ལས་དབང་གིས། ། ཕ་མ་གཉིས་ཀྱིས་ལུས་། ། བསྐྱེད་མར་པ་བློ་གྲོས་བགྱི་བ་འདི། ། ཆོས་ལ་བཀོད་པའི་བཀའ་དྲིན་ཅན། ། ཡབ་ཡུམ་གཉིས་ལ་གུས་ཕྱག་འཚལ། ། དྲིན་ཆོས་ཀྱིས་འཁོར་བར་བྱིན་གྱིས་རློབས། ། རང་བཞིན་སྐྱེ་མེད་ཀི་མཎྜལ་ལ། ། སྣང་བ་སྣ་ཚོགས་ཀྱི་མེ་ཏོག་བཀོད། ། བླ་མའི་སྐུ་ལ་མཆོད་པར་འབུལ། ། བདག་གི་ལུས་ལ་བྱིན་གྱིས་རློབས། ། ནམ་མཁའ་རྣམ་དག་གི་མཎྜལ་ལ། ། འགག་མེད་རྟེན་འབྲེལ་གྱི་མེ་ཏོག་བཀོད། ། བླ་མའི་གསུང་ལ་མཆོད་པ་འབུལ། ། བདག་གི་ངག་ལ་བྱིན་གྱིས་རློབས། ། རང་སེམས་བདེ་ཆེན་གྱི་མཎྜལ་ལ། ། རྣམ་རྟོག་ཕྲལ་འཇོམས་ཀྱི་མེ་ཏོག་བཀོད། ། 