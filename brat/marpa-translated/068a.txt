ཡང་རྗེ་མར་པས། ཤ་བ་ལ་གྲོང་འཇུག་མཛད་དེ། སྒོ་ལ་འཛུལ། བླ་དབྱེའི་ནང་དུ་བསྐྱལ་ནས་བཞེངས་ཏེ། བླ་མའི་བཀའ་དྲིན་གྲོང་འཇུག་གིས། ། ཚོགས་ཀྱི་ཡོ་བྱད་དམ་ཚིག་རྫས། དགོས་འདོད་ཐམས་ཅད་འབྱུང་བ་ཡི། ། ཤ་བ་ཡིད་བཞིན་ནོར་བུ་རྙེད། ཅེས་དང་། དུད་འགྲོའི་ལུས་ལ་སེམས་ཞུགས་པའི་བར་ལ་རང་ཡང་བློ་རྨོངས་པའི་སྣང་བ་འཆར་ཞིང་འདུག་གསུངས། དེ་ལྟར་མཛད་པས་སྤྱིར་དེར་ཚོགས་པ་ཀུན་ཡ་མཚན་དང་ངོ་མཚར་ཏུ་གྱུར་ཅིང་དགའ་མགུ་ཡིད་རངས་ནས། ཁྱི་ར་བ་རྣམས་ཀྱིས་ཤ་བའི་རོ་དང་བསྙེན་བཀུར་ཕུལ། གཞན་ཆོས་སྒོར་ཞུགས་པ་ཡང་མང་དག་བྱུང་ཞིང་། ཁྱད་པར་མར་པ་བྱ་ཟེ་ཡོད་པ་ཡང་དད་པ་སྐྱེས་ཏེ། སྔར་ལོག་ལྟ་བྱས་པ་ལ་འགྱོད་པས་མཐོལ་བཤགས་བྱས། ཁྱེད་ཤ་ཆང་བུད་མེད་མ་བསྟེན་ན་རང་ལ་སྡིག་གསུངས་པ་དེ། ངེད་རྣམས་ཀྱི་སྣང་ངོར་ངེད་ཚོ་དང་ཁྱད་མེད་པ་ཞིག་ལས་མི་ཡོང་བར་འདུག་སྟེ། ད་ཁྱེད་རང་ལ་གདེངས་ཞིག་ཡོད་པར་འདུག་པ་དེ་གསུང་བ་ཞུ་དང་ཞུས་པས། ཁྱེད་རྣམས་ཀྱིས་ལྷ་ཡབ་ཡུམ་མཐོང་བ་ལ་ཡང་དེ་དང་ཀ་འདྲ་སྟེ། མ་གོ་བས་བདེན་ཡོང་། ངས་འདོད་ཡོན་ལ་སྤྱད་རུང་མི་འཆིང་བའི་གདེངས་འདི་འདྲ་ཡོད་གསུངས། རྟོགས་པ་ཀློང་དུ་གྱུར་ཅིང། ཆོས་ལ་རང་བྱན་ཆུད་པ་གདེང་དང་ལྡན་པའི་མགུར་འདི་གསུངས་སོ། ། ། ། ཕ་བླ་མ་རྣམས་ལ་ཕྱག་འཚལ་ལོ། ། རྗེ་གོང་མ་རྣམས་ཀྱི་བཀའ་དྲིན་ནི། ། ངས་སོས་དལ་དབེན་ཚེ་རྩ་རླུང་བསྒོམས། ། ལུས་སེམས་གཅུན་ཞིང་གཅུན་ཞིང་བསྒོམས། ། 