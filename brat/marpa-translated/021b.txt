དགྱེས་བའི་ཞལ་རས་འཛུམ་མདངས་ཅན། ། བུ་བདེ་བར་འོངས་སམ་ཞེས་ཀྱང་གསུངས། ། རྗེ་མཐོང་བ་དགའ་བས་ན་བཟོད་པར། ། ལུས་ཀྱི་སྤུ་གཡོས་མཆི་མ་འཁྲུགས། ། ལན་བདུན་བསྐོར་ཞིང་བརྐྱང་ཕྱག་བཙལ། ། ཞབས་མཐིལ་སྤྱི་བོར་བླངས་ནས་ཀྱང་། ། ཕ་ཐུགས་རྗེས་བཟུང་ཞེས་གསོལ་བཏབ་པས། ། ལུས་ལ་སྐུ་ཡིས་བྱིན་བརླབས་བ། ། ཕྱག་དབང་སྤྱི་བོར་རེག་ཙམ་གྱིས། ། ལུས་ཟག་མེད་བདེ་བས་ར་རོ་བ། ། གླང་ཆེན་ཆང་གིས་མྱོས་པ་བཞིན། ། གཡོ་འགུལ་མེད་པའི་ཉམས་ཤིག་ཤར། ། ངག་ལ་གསུང་གིས་བྱིན་བརླབས་པ། ། སྟོང་ཉིད་སེང་གེའི་ང་རོ་ཡིས། ། ཡི་གེ་མེད་པའི་དོན་གསུངས་པ། ། ལྐུགས་པས་རྨི་ལམ་རྨིས་པ་བཞིན། ། བརྗོད་དུ་མེད་པའི་ཉམས་ཅིག་ཤར། ། ཡིད་ལ་ཐུགས་ཀྱིས་བྱིན་བརླབས་པ། ། ལྷན་ཅིག་སྐྱེས་པ་ཆོས་ཀྱི་སྐུ། ། འགྲོ་འོང་མེད་པའི་དོན་རྟོགས་པས། ། དུར་ཁྲོད་གནས་པའི་མི་རོ་བཞིན། ། བསམ་དུ་མེད་པའི་ཉམས་ཤིག་ཤར། ། དེ་རྗེས་བདེ་ཆེན་དག་པའི་གསུང་། རིན་ཆེན་མགུར་གྱི་བུམ་པ་ནས། ། ཚངས་པའི་དབྱངས་ཀྱི་བརྡ་སྐད་ཀྱིས། ། སྤྲིན་བྲལ་ནམ་མཁའ་སྟོང་པའི་དོན། ། གནས་ལུགས་མཚོན་པ་རྡོ་རྗེའི་མགུར། ། སྐྱེ་མེད་རང་སྒྲ་འདི་སྐད་ཐོས། ། ན་མོ་སྟོང་ཉིད་སྙིང་རྗེ་དབྱེར་མེད་པ། ། རྒྱུན་ཆད་མེད་པ་གཉུག་མའི་སེམས། ། གདོད་ནས་དག་པ་དེ་བཞིན་ཉིད། ། ནམ་མཁས་ནམ་མཁའ་སྦྱོར་བ་མཐོང་། ། རྩ་བ་ཁྱིམ་ན་གནས་པའི་ཕྱིར། ། ཡིད་ཀྱི་རྣམ་ཤས་བཙོན་དུ་བཟུང་། ། སྒོམ་པ་ཤེས་པ་ཕྱི་མ་ཡིས། ། 