རྟེན་རིང་བསྲེལ་ངོ་མཚར་ཅན་འདི་དག་ལ་བསམ་ན་སྲས་དར་མ་མདོ་སྡེ་བཞུགས་པ་ལས། སྐུ་ཡལ་བ་སེམས་ཅན་གྱི་དོན་ཆེ་བ་འདུག་ཟེར་བ་ཡང་བྱུང་ངོ་། ། དེ་ནས་ཕྱོགས་ཕྱོགས་ཀྱི་བུ་ཆེན་སྔར་མ་ཕེབས་པ་རྣམས་ཕེབས། འབུལ་བ་རྣམས་མཛད་ཐུགས་སོས་རུང་ཡུམ་བདག་མེད་མ་ཐུགས་ཁྲལ་ཤིན་ཏུ་ཆེ་བ་ལས། བུ་ཆེན་རྣམས་འཛོམ་ཚེ། སྲས་ཀྱི་དུས་མཆོད་ཅིག་མཛད་པའི་ཚོགས་གྲལ་དུ་བླ་མའི་ཞལ་ནས། བདག་མེད་མ་ཕྱོགས་ཕྱོགས་ཀྱི་གྲྭ་པ་རྣམས་ཀྱང་སེམས་ཚབས་པ་ལས་མི་ཡོང་བ་འདུགསྤྱིར་འདུས་བྱས་ཐམས་ཅད་ཀྱི་མཚན་ཉིད་འདི་ཀ་ཡིན་ཞིང་། རང་རེ་ལ་སྒོས་སུ་བྱུང་བ་ནི་མིན་ལ། བླ་མའི་ལུང་བསྟན་དང་ཡང་མཐུན་པར་འདུག་པས། བུ་ལ་ཕན་རྒྱུ་མེད་པའི་ཁར་ཁྱོད་རང་སྡུག་པ་དང་། གཞན་ལ་ཆོས་བཤད་པ་ལ་གནོད་པ་རྒན་རྒོན་གཉིས་ཀྱི་དཔེ་དང་མཚུངས་པས། ད་མྱ་ངན་མ་བྱེད་ཅིག་གསུངས་མྱ་ངན་སངས་བྱེད་ཀྱི་མགུར་འདི་གསུངས་སོ། ། ། ། རྗེ་བླ་མ་རྣམས་ལ་ཕྱག་འཚལ་ལོ། ། ཆོས་བཤད་ཅིང་གོ་བའི་ཤེས་རབ་མ། ། བདག་མེད་མ་ལ་གྲོས་གཅིག་འདེབས། ། ཐ་མལ་དང་མ་བསྲེས་དྲན་པ་བསྟེན། ། ངེས་ཤེས་བསྐྱེད་ལ་མྱ་ངན་སྤོངས། ། བུ་གཅེས་པར་བསྐྱངས་པའི་མདོ་སྡེ་འབུམ། ། འོད་གསལ་དབྱིངས་སུ་གཤེགས་པ་དེ། ། རྗེ་དང་བཀའ་དྲིན་མཉམ་པར་བྱུང་། ། དྲན་འདུན་སྒྱུ་མའི་གསལ་ཐེབས་ཕྱིར། ། མྱ་ངན་ལ་བྱ་ཡུལ་མི་འདུག་ཅིང་། ། སེམས་ཅན་ལ་ཉེ་རིང་མི་འདུག་པས། ། འགྲོ་ཀུན་བརྩེ་བས་སྐྱོངས་ཤིག་བདག་མེད་མ་། ། བུའི་མྱ་ངན་སངས་སོ་བདག་མེད་མ་། ། 