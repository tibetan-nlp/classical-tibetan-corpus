ཕ་སྤུན་མར་ཚོའི་ངོ་འཛིན་དང་། ། དགྲ་སུན་སྐྱེ་བོ་རྒྱབ་བསྒྱུར་ཚུལ། ། བུ་མདོ་སྡེའི་དོན་དུ་བྱས་ལགས་ཀྱང་། ། མདོ་སྡེ་འོད་གསལ་གྱི་དབྱིངས་སུ་གཤེགས། ། སྣང་བ་སེམས་སུ་རྟོགས་པ་དེས། ། དགྲ་གཉེན་ལ་ཁྱད་པར་མི་འདུག་པས། ། ཐམས་ཅད་ཆོས་སྐུར་སྒོམས་ཤིག་བདག་མེད་མ་། ། བུའི་མྱ་ངན་སངས་སོ་བདག་མེད་མ་། ། སྤྱིར་འདུས་བྱས་ཆོས་ཀྱི་མཚན་ཉིད་ལ། ། མཐར་ཐུག་རྟག་པ་ཀུན་ལ་མེད། ། སྒོས་འོ་སྐོལ་དང་དར་མ་མདོ་སྡེ་ཡི། ། གནས་སྐབས་ཀྱི་འབྲེལ་པ་རྫོགས་ནས་ཐལ། ། བྱ་ཐབས་མེད་པའི་ལས་སྐལ་ལ། ། མྱ་ངན་མ་བྱེད་བདག་མེད་མ་། ། བུའི་མྱ་ངན་སངས་སོ་བདག་མེད་མ་། ། རང་ལ་བྱ་རྒྱུ་ཆོས་ལས་མེད། ། བརྩེ་བས་དབུལ་ཕོངས་ཀྱི་འགྲོ་བ་དང་། ། ཤུལ་ན་ལུས་པའི་བུ་དྲུག་ལ། ། བསྟན་འཛིན་གྱི་རེ་བཞིན་མ་མཆིས་ཏེ། ། མདོ་སྡེ་བཞིན་དུ་བརྩེ་བས་སྐྱོངས། ། བུའི་མྱ་ངན་སངས་སོ་བདག་མེད་མ་། ། པཎ་ཆེན་ནཱ་རོའི་ལུང་བསྟན་ལྟར། ། ཁོ་བོ་བུ་སློབ་བརྒྱུད་བཅས་རྣམས། ། ཟླ་བ་ཡར་གྱི་ངོ་བཞིན་དུ། ། གོང་ནས་གོང་དུ་འཕེལ་རྒྱས་བས། ། བཀའ་བརྒྱུད་ཀྱི་བསྟན་པ་དར་རྒྱས་འབྱུང་། ། བསྟན་དང་འགྲོ་བའི་དོན་ཆེན་གྲུབ། ། ཉམས་དགའ་ཡོ་སྐྱིད་དོ་བདག་མེད་མ་། ། བུའི་མྱ་ངན་སངས་སོ་བདག་མེད་མ་། ། ཞེས་པའི་མགུར་གསུངས་པས། ཡུམ་བདག་མེད་མ་ལ་སོགས་པ་ཀུན་གྱིས་ཐུགས་ཁྲལ་སངས་ཤིང་ཐུགས་དམ་ལ་བོགས་ཐོན་པར་གྱུར་ཏོ། ། གཉིས་པ། བསྟན་པ་ལ་དར་རྒྱས་འབྱུང་བར་ལུང་བསྟན་ནས་གདམས་ངག་བྱིན་རླབས་ཀྱི་རྟེན་ཞལ་གདམས་དང་བཅས་པ་གནང་ཚུལ་ནི། གྲྭ་བུ་སློབ་ཀུན་འཛོམ་ནས་སྲས་ཀྱི་དུས་མཆོད་ཅིག་བགྱིས་པའི་ཚོགས་གྲལ་དུ། 