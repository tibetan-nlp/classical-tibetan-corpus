གླུ་འདི་ལ་དར་ཅིག་སྙན་གསན་མཛོད། ། དབྱངས་འདི་ལ་མཁའ་འགྲོའི་བྱིན་རླབས་ཆགས། ། ང་མར་སྟོན་ཆོས་ཀྱི་བློ་གྲོས་འདི། ། ཚེ་སུམ་ཆ་རྒྱ་གར་ཡུལ་དུ་བསྐྱལ། ། ལོ་བཞི་བཅུའི་བར་དུ་ཐོས་བསམ་བྱས། ། དུས་ན་ནིང་གདུག་པ་སྦྲུལ་གྱི་ལོ། ། ཆོ་འཕྲུལ་ཁྲ་ཡི་ཟླ་བ་ལ། ། མི་ཁོ་བོས་ལམ་ལ་ཞུགས་ནས་མཆིས། ། ཆུ་འཇིགས་སུ་རུང་བའི་གང་ག་བརྒལ། ། རིགས་ངན་ཤི་སྐྱིད་ཀྱི་ཇག་པ་གཉིས། ། ཆུ་ལ་ཉ་ལྟར་འཛུམ་ཞིང་བྱུང་། ། ཐང་ལ་རྟ་ལྟར་རྒྱུག་ཅིང་བྱུང་། ། ཚེ་སྔ་ཕྱི་དྲན་པའི་དངངས་སྐྲག་མྱོང་། ། ཕ་རྗེ་བཙུན་སྤྱི་བོར་བསྒོམས་པ་ལས། ། ཁོང་ཡང་ཡང་ལྟ་ཞིང་ལོག་ནས་ཐལ། ། སྲོག་ཆུ་ནས་བཏོན་ནོ་སྐུ་དྲིན་ཅན། ། ཕ་ཁྱེད་ཀྱི་དྲིན་ལ་འཁོར་ཐབས་མེད། ། དུས་ཁ་སང་ཟླ་བ་སྔ་མ་ཡི། ། ཁྱད་པར་ཡར་ངོའི་ཚེས་བཅུ་ལ། ། དུར་ཁྲོད་ར་མ་དོ་ལི་དེར། ། བླ་མ་མཉེས་པའི་མཆོད་པ་ཕུལ། ། མཁའ་འགྲོ་མཉེས་པའི་ཚོགས་འཁོར་བསྐོར། ། ཁོང་དེར་འཚོགས་ཀྱི་རྣལ་འབྱོར་མཐོང་བའི་ཚེ། ། རྗེ་ནཱ་རོ་མཻ་ཏྲི་ཏུར་གྱིས་དྲན། ། ཐུགས་བརྩེ་བས་འབྲལ་མེད་བསྐྱངས་པའི་ཕྱིར། ། སའི་མཛད་སྤྱོད་བསམས་ཞིང་ཡིད་ལ་དྲན། ། སེམས་གདུང་པས་མ་བཟོད་མཆི་མ་ཤོར། ། སླར་རྒྱ་གར་ཡུལ་དུ་ལྡོག་གམ་བསམ། ། ནམ་ཐོ་རངས་ཐམ་ཐུམ་རྨི་ལམ་ན། ། གོས་ཤིང་ལོ་གྱོན་པའི་བུད་མེད་ཅིག། ཕྱག་གཡས་པ་བརྐྱང་མཛད་སོར་མོ་རྣམས། ། མི་ཁོ་བོའི་མགོ་ལ་རེག་མཛད་དེ། ། ཁྱོད་རྒྱ་གར་ཡུལ་དུ་མ་ལྡོག་པར། ། སླར་བོད་ཡུལ་དབུས་སུ་སོངས་ཤོག་གསུངས། ། ལྗོངས་ཁ་བ་ཅན་དུ་མ་ཕྱིན་བར། ། 