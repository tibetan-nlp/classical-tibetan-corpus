གསེར་ལས་བཞེངས་པའི་མདོ་མང་སོགས། ། སྐུ་གསུང་ཐུགས་ཀྱི་རྟེན་མཆོད་རྣམས། ། བུ་མདོ་སྡེའི་དོན་དུ་བཞེངས་ལགས་ཀྱང་། ། མདོ་སྡེ་འོད་གསལ་གྱི་དབྱིངས་སུ་གཤེགས། ། རྟེན་བདག་མེད་ནམ་མཁའི་འཇའ་ཚོན་འདྲ། ། སྣང་ཞིང་སྟོང་པར་རྟོགས་པ་དེས། ། ཞབས་ཏོག་ལ་བྱ་ཡུལ་མ་རྙེད་རུང་། ། ཀུན་གྱི་མཆོད་གནས་ཞུས་ཤིག་བདག་མེད་མ་། ། བུའི་མྱ་ངན་སངས་སོ་བདག་མེད་མ་། ། དཀའ་བ་སྤྱད་པའི་རྒྱུད་འགྲེལ་དང་། ། ཐུགས་བཅུད་བསྡུས་པའི་མན་ངག་གནང་། ། ཟབ་དགུ་འདུས་པའི་སྙིང་པོ་དང་། ། སྒྲ་ཐད་ཀློག་སྐད་ཀྱི་ལོ་ཙྪ་རྣམས། ། བུ་མདོ་སྡེའི་དོན་དུ་བསླབས་ལགས་ཀྱང་། ། མདོ་སྡེའོད་གསལ་གྱི་དབྱིངས་སུ་གཤེགས། ། ཆོས་བདག་མེད་གཏེར་གྱི་ཁ་བྱང་འདྲ། ། ཆོས་མཉམ་པ་ཉིད་དུ་རྟོགས་པ་དེས། ། ཀུན་ལ་སྟེར་རོ་བདག་མེད་མ། བུའི་མྱ་ངན་སངས་སོ་བདག་མེད་མ་། ། སེར་སྣས་བསགས་པའི་ཟས་ནོར་དང་། ། གྲྭ་པས་ཕུལ་བའི་གནག་ལུག་རྣམས། ། བུ་མདོ་སྡེའི་དོན་དུ་སྤེལ་ལགས་ཀྱང་། ། མདོ་སྡེའོད་གསལ་གྱི་དབྱིངས་སུ་གཤེགས། ། ནོར་བདག་མེད་ས་འོག་གི་གཏེར་དང་འདྲ། ། ཕྱུག་བདག་མེད་སྤང་ཁའི་རི་དྭགས་འདྲ། ། ནོར་ཕྱག་རྒྱ་ཆེན་པོར་རྟོགས་པ་དེས། ། འཚོ་སྐྱོང་ལ་བྱེད་དོན་མི་འདུག་པས། ། ཀུན་སྦྱིན་པར་ཐོང་ཞིག་བདག་མེད་མ་། ། བུའི་མྱ་ངན་སངས་སོ་བདག་མེད་མ་། ། ཕ་ཡུལ་བེ་གསར་གྱི་མཁར་ཞིང་དང་། ། མི་ལས་བརྩིགས་པའི་ས་མཁར་རྣམས། ། བུ་མདོ་སྡེའི་དོན་དུ་བགྱིས་ལགས་ཀྱང་། ། མཁར་བདག་མེད་དྲི་ཟའི་གྲོང་ཁྱེར་འདྲ། ། ཡུལ་སྣང་སྟོང་སྒྱུ་མར་རྟོགས་པ་དེས། ། འཛིན་སྤྲས་ལ་བྱེད་དོན་མི་འདུག་པས། ། མཁར་གྱི་འཛིན་སྤྲས་བོར་ཅིག་བདག་མེད་མ། ། བུའི་མྱ་ངན་སངས་སོ་བདག་མེད་མ་། ། 