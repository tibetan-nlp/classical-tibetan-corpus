ཆོམ་རྐུན་ཇག་པས་ལམ་ནས་སྒུགས། ། འདི་མ་མཐོང་གོང་ན་ང་རེ་འཇིགས། ། གྲོང་ཁྱེར་ཏི་ར་ཧུ་ཏི་ན། ། ཁྲེལ་མེད་ཤོ་གམ་ཆར་ལྟར་འབེབས། ། འདི་མ་མཐོང་གོང་ནས་ང་རེ་འཇིགས། ། བར་གྱི་འཚེར་བ་རྣམ་གསུམ་ནི། ། འཕྲང་ས་དེ་ལ་ཧ་ཏི་མ་གཏོགས་པ། ། བཅའ་འབང་ཟམ་པ་བརྒྱད་ཅུ་གཅིག། ཨེ་མ་རྔུལ་ཆུ་བས་ཀྱང་འཚེར། ། ལ་ཁ་ལ་བྱ་ལ་མ་གཏོགས་པ། ། ལ་ཆེན་ལ་ཆུང་བརྒྱ་བཅུ་གཅིག། ཨེ་མ་རྔུལ་ཆུ་བས་ཀྱང་འཚེར། ། ཐང་དཔལ་མོ་དཔལ་ཐང་མ་གཏོགས་པ། ། ཐང་ཆེན་ཐང་ཆུང་བརྒྱད་ཅུ་གཅིག། ཨེ་མ་རྔུལ་ཆུ་བས་ཀྱང་འཚེར། ། གདོད་གི་བྲོད་པ་རྣམ་གསུམ་ནི། ། སྒྲ་ཀ་ལ་ཅན་དྲས་སྣ་དྲངས་ནས། ། སྐད་སྣ་བརྒྱ་དང་རྩ་བརྒྱད་ཤེས། ། གྲོགས་ལོ་ཙྪ་ཚོགས་ན་ང་རེ་བྲོད། ། དགྱེས་རྡོར་གདན་བཞིས་སྣ་དྲངས་ནས། རྒྱུད་འགྲེལ་བརྒྱ་དང་རྩ་བརྒྱད་ཤེས། ། གྲོགས་ལོ་ཙྪ་ཚོགས་ན་ང་རེ་བྲོད། ། བཀའ་བཞིའི་གདམས་པས་སྣ་དྲངས་ནས། ། སྙན་བརྒྱུད་བརྒྱ་དང་རྩ་བརྒྱད་ཤེས། ། གྲོགས་ལོ་ཙྪ་ཚོགས་ན་ང་རེ་བྲོད། ། ངོ་མཚར་ཆེ་བ་རྣམ་གསུམ་ནི། ། བསྲེ་དང་འཕོ་བ་མ་གཏོགས་པ། ། ཁྱོད་ཆོས་བརྒྱ་དང་རྩ་བརྒྱད་ཤེས། ། ཆེ་ན་ངོ་མཚར་དེ་ཆེ་མོད། ། དུས་གསོལ་ལྷ་མོ་མ་གཏོགས་པ། ། བསྟན་སྲུངས་བརྒྱ་དང་རྩ་བརྒྱད་ཤེས། ། ཆེ་ན་ངོ་མཚར་དེ་ཆེ་མོད། ། རིམ་ལྔ་དམར་ཁྲིད་མ་གཏོགས་པ། ། རྫོགས་རིམ་བརྒྱ་དང་རྩ་བརྒྱད་ཤེས། ། ཆེ་ན་ངོ་མཚར་དེ་ཆེ་མོད། ། དེ་ཐམས་ཅད་བླ་མ་རྗེ་ཡི་དྲིན། ། འབངས་དྲིན་ལན་གཞན་གྱིས་མི་འཐོར་བས། ། རྗེ་མི་འབྲལ་སྤྱི་གཙུག་རྒྱན་དུ་བཞུགས། ། དེ་འོག་མཆེད་དང་ལྕམ་དྲལ་རྣམས། ། བན་ཆུང་བོད་དུ་འགྲོ་བ་ལ། ། རྐྱེན་བར་ཆད་མེད་པའི་བྱིན་རླབས་ཞུ། ། དུས་ད་ནི་མཇལ་བ་ཡོད་མི་མཆིས། ། དཔལ་ཨུ་རྒྱན་ཡུལ་ལམ་མཁའ་སྤྱོད་དུ། ། ཚེ་ཕྱི་མ་ཅིས་ཀྱང་མཇལ་བ་ཞུ། ཞེས་བླ་མ་ལོ་ཙྪ་བས་མགུར་དེ་བཞེངས་པས་མཆེད་གྲོགས་གོང་མར་གྱུར་པ། 