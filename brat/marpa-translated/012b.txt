ཆོས་ཐོན་པ་དང་དྲུང་དུ་ཕྱིན་བྱིན་རླབས་ཞུས་པས། ཆོས་ཐོབ་བམ་གསུངས། ཐོབ་ལགས་ཞུས་པས། ཁོང་ང་ལ་གཤེ་ཞིང་མི་འདུག་གམ་གསུངས། བྲེ་མོ་གསུང་གིན་གདའ་ཞུས་པས། ། ཇི་སྐད་གསུང་གིན་འདུག་གསུངས། གསུང་ཚུལ་ཞུས་པས། དེ་ཁོ་རང་ཡིན་མོད། ཡོན་ཏན་མེད་པར་དུག་མཚོའི་གླིང་མི་མེད་པར་སྡོད། མིའི་ལུས་ལ་སྤྲེའུའི་གདོང་པ་ཡོད་པས་ཕྱག་རྒྱ་མ་མི་འབྱོར་པར་ཁྱི་མོ་ལ་བྱེད་མཁན་ཀུ་ཀུ་རི་པ་མིན་པ་སུ་ཡོད་གསུངས་བཞད་ནས་ཨ་ཀྱང་དེ་ཀ་ཁོང་གི་ཆེ་བ་ཡིན། དེ་ཁོང་མིན་པ་གཞན་གྱིས་མི་ཡོང་ཞིང་། ཁོང་གི་ང་ལམ་དགེས་པ་རྡོ་རྗེ་གསན། ། ཁོང་མ་ཧཱ་མ་ཡའི་གྲུབ་ཐོབ་ཡིན་པས་ངས་ཞུས་པ་ཡིན་གསུངས། མ་ཧཱ་མ་ཡ་ཚར་གཅིག་ནཱ་རོ་པས་ཀྱང་གནང་བྱུང་བ་དོན་ལ་ཁྱད་མེད་པ་ལ་ཚིག་ནཱ་རོ་པས་གསུངས་པ་རྣམས་ཅུང་ཟད་རྒྱས་པ་དང་དོད་པ་ཞིག་བྱུང་བས། བླ་མ་རང་གིས་འདི་ལྟ་བུ་མཁྱེན་བཞིན་དུ་བདག་དུག་མཚོའི་གླིང་དུ་དཀའ་ལས་དེ་ཙམ་བྱེད་དུ་འཇུག་པ་ཅི་ལགས་ཞུས་པས། ཁོང་མ་རྒྱུད་ཀྱི་བདག་པོ་ཡིན་ཞིང་གདམས་ངག་ལ་ངེས་ཤེས་བསྐྱེད་པ་དང་། ཁུངས་བཙུན་པའི་ཕྱིར་བཏང་བ་ཡིན་གསུངས། དེར་བླ་མ་མར་པས་ཤར་ཕྱོགས་བྷ་ག་ལ་ན་ཁར་སརྦ་ཎི་རང་བྱོན་གྱི་ལྷ་གང་ཡོད་པ་གཟིགས་སུ་བྱོན། དེའི་ཚེ་གཉོས་དང་མ་ཧཱ་མ་ཡའི་བགྲོད་གླེང་མཛད་པར་དགོངས་ཏེ་གཉོས་ན་ལེན་ན་བླ་མ་བི་ལཾ་ཏ་པ་ལ་ཆོས་ཞུ་ཞིང་ཡོད་པའི་སར་བྱོན་ཏེ། ཚོང་དུས་ནས་ཟས་ཆང་མང་པོ་ཉོས་ནས་གསོལ་བའི་ཚེ་མ་ཧཱ་མ་ཡའི་བགྲོད་གླེང་མཛད་པས་རྗེ་མར་པ་རྒྱལ་བ་དང་། 