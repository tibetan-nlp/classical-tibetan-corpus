མར་པའི་དཔེ་ཆ་ཆུ་ལ་ཤོར་བ་ལྟར་གྱིས་ལ་བསྐུར་བྱས་ཁ་ལོག་བསླབས་པ་བཞིན། ཨ་ཙ་རས་ཀྱང་གྲུ་ཆུ་བོ་གང་གཱའི་དབུས་སུ་སླེབ་ཚེ། མར་པའི་ཕྱག་དཔེ་ཆུ་ལ་བསྐུར་བ་ལས། གཉོས་ཀྱིས་བྱས་པ་མཁྱེན་ཅིང་། བོད་དུ་གསེར་ཚོལ་བའི་དཀའ་ལས། རྒྱ་གར་དུ་བླ་མ་ཚོལ་བའི་དཀའ་ལས། ཆོས་དང་གདམས་པ་དེ་འདྲ་གཞན་ལ་དཀོན་པ་མེད་པར་སོང་བས། ཆུ་ལ་ལྕེབ་བམ་ལྕེབ་བམ་སྙམ་པའི་ཐུགས་ལས་ཆེན་པོ་བྱུང་ཚེ། བླ་མའི་གདམས་ངག་དྲན་ནས་ཐུགས་ལས་ཅུང་ཟད་ཆུང་བར་གྱུར་ཅང་། གཉོས་ལ་ངན་ལན་བྱེད་པའི་ཐུགས་འདུན་མ་ཤར་རུང་། འདི་ཁྱོད་ཀྱིས་བྱས་པ་ཡིན་བྱས་པས། མ་བྱས་ཟེར། གྲུ་ཐོན་ཕྲལ་ཨ་ཙ་ར་བཟུང་ནས་རྒྱལ་པོ་ལ་ཞུ་བྱས་པས། ཨ་ཙ་རས་གཉོས་ཀྱིས་བསླབས་ཚུལ་རྣམས་རྒྱས་པར་བཤད་བྱུང་བས། ཐུགས་ལ་ཤར་བ་ལྟར་གཉོས་ལ་ཁྲེལ་འདེབས་ཀྱི་མགུར་འདི་གསུངས་སོ། ། ། ། གསོན་དང་ལས་ཀྱིས་སྡེབས་པའི་གྲོགས། ། མཐུན་ནས་མཉམ་དུ་འགྲོགས་པའི་མི། ། སྤྱིར་ཡི་ཆོས་སྒོར་ཞུགས་པའ་དང་། ཁྱད་པར་ལོ་པཎ་བླ་མར་གྲགས། ། བསམ་ལོག་གཅིག་ཏུ་གྲུར་ཞུགས་ལ། ། ཕན་འདོགས་ནུས་པ་མ་ཐོན་རུང་། ། སྤྱིར་གྱིས་གནོད་བྱེད་མི་རིགས་ཤིང་། ཁྱད་པར་སངས་རྒྱས་བསྟན་པ་དང་། ། བདག་དང་སེམས་ཅན་ཐམས་ཅད་ལ། ། གནོད་པ་འདི་འདྲ་ག་ལ་རིགས། ། ཉོན་མོངས་དུག་ལྔའི་བསམ་སྦྱོར་གྱིས། ། མི་བདག་གི་དཔེ་དང་ལྷན་ཅིག་ཏུ། ། མི་ཁྱོད་ཀྱིས་བསྒྲུབས་པའི་སྙན་གྲགས་དང་། ། གསེར་དང་དམ་ཆོས་ཆུ་ལ་འཕོ། ། 