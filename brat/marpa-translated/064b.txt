དབུགས་འགྱུ་བ་ཆད་པ་ལན་གསུམ་མྱོང་། ། དུས་དེ་ཀུན་གྱི་སྡུག་བསྔལ་མཐོང་ཙ་ན། ། སྡང་དགྲའི་མིག་ནས་མཆི་མ་འཆོར། ། འོན་ཀྱང་སྲོག་བསྡོས་བྱ་རིན་ཆོག། རྗེ་ན་རོ་པཎ་ཆེན་གྱིས་སྣ་། ། དྲངས་བླ་མ་གྲུབ་ཐོབ་ལྔ་དང་མཇལ། ། སྤྱིར་རྒྱུད་སྡེ་བཞི་ལ་ཉན་བཤད་བྱས། ། ཁྱད་པར་མ་རྒྱུད་མཐའ་དག་དང་། ། ཕ་རྒྱུད་གསང་བ་འདུས་པ་བསླབས། ། ཤར་ཆུ་བོ་གང་གཱའི་འགྲམ་དུ་ཕྱིན། ། རྗེ་མཻ་ཏྲི་པ་ཡི་བྱིན་བརླབས་ཀྱིས། ། གཞི་ཆོས་ཉིད་སྐྱེ་བ་མེད་པར་རྟོགས། ། སེམས་སྟོང་པ་ཉིད་ལ་སྦར་ཟིན་བྱས། ། དོན་སྤྲོས་བྲལ་གཉུག་མའི་ངོ་བོ་མཐོང་། ། སྐུ་གསུམ་མ་དང་དངོས་སུ་མཇལ། ། མི་ཁོ་བོའི་སྤྲོས་པ་དེ་ནས་ཆོད། ། སླར་བོད་ཡུལ་དབུས་སུ་ལོག་ཙ་ན། ། གདམས་ངག་ཀྱང་ང་རང་ཆེའོ་སྙམ། ། གྲུབ་ཐོབ་ཀྱང་འགའ་རེ་འབྱུང་ངོ་སྙམ། ། འགྲོ་དོན་གྱི་ངོ་བོ་གྲུབ་བོ་སྙམ། ། དེ་ཀུན་ཁོ་བོའི་ཞེ་གདེངས་ལགས། ། དཀའ་བ་སྤྱད་པའི་སྤྱད་ལུགས་ལགས། ། ཆོས་དེ་ཙམ་དུ་དཀའ་བར་ཐུགས་དགོངས་ལ། ། ལེ་ལོ་མ་མཛད་བསྒྲུབ་པར་ཞུ། ། ཞེས་གསུངས་པས། བུ་ཆེན་རྣམས་ཀྱིས་ཐོག་དྲངས་གྲལ་པ་མང་པོ་སྤྱན་ཆབ་ཤོར་རོ། རྒྱ་གར་ལ་འབྱོན་ཐེབས་ཕྱི་མའོ། ། ། ། གསུམ་པ། གདམས་དག་ཐུགས་ཉམས་སུ་བཞེས་པ་ཐུགས་ལ་འཁྲུངས་ཚུལ་ནི། སྤྱིར་གྱིས་གདམས་ངག་ཞུས་པ་ཇི་བཞིན་ཐུགས་ཉམས་སུ་བླངས་པས། ཉམས་དང་རྟོགས་པ་ཁྱད་པར་ཅན་ཐུགས་ལ་འཁྲུངས་ནས་རྟོགས་པའི་མགུར་དུ་མ་གསུངས་པ་རྣམས་ལགས་ཤིང་། ། བྱེ་བྲག་ཏུ་གྲོང་འཇུག་ཐུགས་ཉམས་སུ་བཞེས་པས་གདེངས་ཐོབ་ཚུལ་ནི། རྒྱང་རོ་ཞང་སྟོན་གྱིས་ཐོག་དྲངས་པའི་སློབ་མ་དང་། ཡོན་བདག་མང་པོས་གཏང་རག་གི་ཚོགས་མཆོད་བཟང་པོ་ཞིག་ཕུལ་བའི་ཚེ་གཟིམས་ཁང་གི་ཉེ་འཁོར་ན་ཕུག་རོན་གྱི་ཚང་ཡོད་པ། 