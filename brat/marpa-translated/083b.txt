ཀ་ཐོག་ཏུ་ཁྱུང་ཆེན་ལྡིང་བ་དེ། ། ཁོ་མི་གཞི་ཁྱུང་དང་འདྲ་བ་ཡིན། ། ཁྱུང་གཤོག་མཐའ་ནས་རྒྱས་པ་དེ། ། སྙན་བརྒྱུད་ཀྱི་གདམས་ངག་ཐེབས་པ་ཡིན། ། ཁྱུང་རྭ་གནམ་དུ་གཟེངས་པ་དེ། ། ལྟ་སྒོམ་གྱི་གོལ་ས་ཆོད་པ་ཡིན། ། སྤྱན་མིག་གྱེན་དུ་གཟིགས་པ་དེ། ། འཁོར་བ་ལ་ཕྱི་ཕྱག་འཚལ་བ་ཡིན། ། ཁྱུང་ནམ་མཁའི་མཐོངས་ལ་འཕུར་བ་དེ། ། ཐར་པའི་གླིང་དུ་གཤེགས་པ་ཡིན། ། ནུབ་རྨི་ལམ་མི་ངན་རྨི་ལམ་བཟང་། ། འདིར་ཚོགས་གྲྭ་པ་བུ་སློབ་ཀུན། ། བྱང་དུ་ཀ་ཆེན་བཙུགས་པ་དེ། ། གུང་ཐང་གི་མི་ལ་རས་པ་ཡིན། ། ཀ་ཐོག་ཏུ་རྒོད་པོ་ལྡིང་བ་དེ། ། སྙན་བརྒྱུད་ཀྱི་གདམས་ངག་ཐེབས་པ་ཡིན། ། རྒོད་ཚང་བྲག་ལ་བཅས་པ་དེ། ། ཚེ་སྲོག་བྲག་ལས་སྲ་བ་ཡིན། ། རྒོད་དེ་ལ་བུ་གཅིག་བྱུང་བ་དེ། ། འགྲན་གྱི་དོ་མེད་གཅིག་ཡོང་བ་ཡིན། ། བྱ་ཕྲན་གྱིས་ནམ་མཁའ་གང་བ་དེ། ། བཀའ་བརྒྱུད་ཀྱི་བསྟན་པ་དར་བ་ཡིན། ། སྤྱན་མིག་གྱེན་དུ་གཟིགས་པ་དེ། ། འཁོར་བ་ལ་ཕྱི་ཕྱག་འཚལ་བ་ཡིན། ། རྒོད་ནམ་མཁའི་མཐོངས་སུ་འཕུར་བ་དེ། ། ཐར་པའི་གླིང་དུ་གཤེགས་པ་ཡིན། ། བྱང་རྨི་ལམ་མི་ངན་རྨི་ལམ་བཟང་། ། ཁྱེད་འདིར་འཚོགས་རྣམས་ལ་བཤད་པ་ཡིན། ། ང་ཕ་རྒན་གྱི་བྱ་བ་བྱས་ཤིང་མཚར། ། ད་ཁྱེད་བུ་སློབ་ཀྱི་དུས་ལ་བབ་ནས་གདའ། ། ང་མི་རྒན་གྱི་ཁ་ལ་གཏད་ཡོད་ན། ། ཕྱིས་སྒྲུབ་བརྒྱུད་ཀྱི་བསྟན་པ་དར་ནས་ཡོང་། ། ཞེས་གསུངས་པས། ཚོགས་པ་ཀུན་གྱིས་དགའ་སྤྲོ་དཔག་ཏུ་མེད་པ་ཐོབ་བོ། ། དེ་ནས་བླ་མས་བུ་ཆེན་རྣམས་ལ་ཆོས་དང་གདམས་ངག་གི་སྐོར་མཛོད་རྣམས་ཁ་ཕྱེས་སྟེ། ཉིན་འཆད་ཅིང་མཚན་སྒོམ་དུ་བཅུག་ནས། 