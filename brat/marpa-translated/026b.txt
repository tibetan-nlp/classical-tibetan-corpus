སྒྱུ་མ་གསུམ་རྒྱུད་ཀྱུ་གདམས་པ་ཐོབ། ཤར་དངོས་གྲུབ་ཀྱི་ཆུ་བོ་གང་ག་བརྒལ། ། རི་རབ་ཏུ་འཁྲུག་པའི་དགོན་པ་རུ། རྗེ་མངའ་བདག་མཻཏྲིའི་ཞབས་ལ་གཏུགས། ། རྒྱུད་ཟབ་མོ་བསྟོད་པ་གྲུར་བླངས་ཐོབ། ། ཆོས་ཕྱག་རྒྱ་ཆེ་ལ་རྟོགས་པ་བསྐྱངས། ། སེམས་དངོས་པོའི་བཞུགས་ཚུལ་གཏན་ལ་ཕབ། ། གཞི་ཆོས་ཉིད་དོན་གྱི་ངོ་བོ་མཐོང་། ། དེ་འཛམ་གླིང་ཡོངས་ལ་གྲགས་པ་ཡི། ། ཕྱོགས་བཞི་བླ་མའི་བརྒྱུད་ཚུལ་ཡིན། ། གཞན་དུར་ཁྲོད་ཉུལ་བའི་རྣལ་འབྱོར་དང་། ། ཤིང་དྲུང་གནས་པའི་ཀུ་སུ་ལུ། ། ཡོངས་སུ་མ་གྲགས་འགའ་ཡོད་དེ། ། རྫོགས་རིམ་ཁ་འཐོར་མང་དུ་ཞུས། ། ངོ་མཚར་ཅན་གྱི་སྒྲུབ་ཐབས་དང་། ། ཕྲན་ཚེགས་ཀྱི་གདམས་ངག་རྩིས་ལས་འདས། ། ལམ་ལ་ཁ་རག་གཉོས་དང་འགྲོགས། ། ངེད་བལ་པོའི་མཐིལ་དུ་སླེབ་པའི་ཚེ། ། ང་ལྷོ་བྲག་གི་མར་པ་ལོ་ཙྪ་དང། ། ཁ་རག་གཉོས་ཀྱི་ལོ་ཙྪ་གཉིས། ། ལོ་ཙྪ་གང་མཁས་གང་མཁས་ཟེར། ། གདམས་ངག་གང་ཆེ་གང་ཆེ་ཟེར། ། ཡར་བལ་བོད་མཚམས་སུ་ཐོན་ཙ་ན། ། ནོར་ཟང་ཟིང་གི་སྐུ་བསོད་ཁོང་ལ་སྐྱེས། ། ཡུལ་ལ་སྟོད་ཆོ་བཞིར་ཕྱིན་ཙ་ན། ། སྒྲ་སྒྱུར་གྱི་གྲགས་པ་མཉམ་པོར་ཐོབ། ། བོད་དབུས་གཙང་གི་མཐིལ་དུ་ཐོན་ཙ་ན། ། གདམས་ངག་གི་སྙན་པ་ཁོ་བོས་ཐོབ། ། བླ་མ་གྲུབ་ཐོབ་དང་མཇལ་ལགས་པས། ། གདམས་ངག་མི་ཆེའི་དོགས་མ་མཆིས། ། ཐ་སྙད་ལ་བྱང་ཆུབ་མི་རི་བས། ། གཞུང་བཤད་པ་ཀུན་ཇི་ལྟར་དགེས་མཛོད། ། ཅེས་གསུངས་པས། ཇོ་བོ་ཡང་མོས་གུས་ཆེན་པོ་སྐྱེས་ནས་བླ་མ་རབ་ཐུགས་བཞེད་པའི་ས་ཆ་དང་ལུང་བ་ཕུལ་ཞིང་། 