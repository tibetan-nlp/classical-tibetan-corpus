དམན་པས་ཞབས་མཐིལ་གཙུག་ཏུ་བླངས། ། ཐུགས་རྗེ་ཆུང་ཞེས་སྨྲེ་སྔགས་བཏོན། ། གདུང་བའི་མཆི་མ་ཁྲག་ལྟར་ཟགས། ། ལྟད་མོ་ངོ་མཚར་དེ་ཆེ་མོད། ། ལུས་བཙུན་མོ་ལྟ་བུར་སྐུ་ལ་འཁྱུད། ། ཐུགས་ལ་སྙིང་གཏད་དཔྲལ་བར་གཏུགས། ། དུས་དེར་དབང་རྫོགས་སེམས་ལ་བསྐུར། ། ཆོས་རྫོགས་སེམས་ཀྱི་ཉིང་ཁུ་ཕྱུང་། ། ལྟད་མོ་ངོ་མཚར་དེ་ཆེ་མོད། ། ལར་རྒྱ་གར་གྱི་ནཱ་རོ་པཎ་ཆེན་དང་། ། ང་བོད་ཀྱི་མར་སྟོན་བློ་གྲོས་གཉིས། ། སངས་རྒྱས་དང་སེམས་ཅན་གཉིས་སུ་མཇལ། ། གྲུབ་ཐོབ་མི་འབྱུང་གི་དོགས་མ་མཆིས། ། ལྟད་མོ་ངོ་མཚར་དེ་ཆེ་མོད། ། བུ་སྙིང་དང་འདྲ་བའི་དམ་ཚིག་ཅན། ། དུས་གཞི་ནིང་རྒྱ་གར་དུ་འགྲོ་བའི་ཚེ། ། ལོངས་སྤྱོད་འབྱོར་པས་ཕོངས་དུས་སུ། ། རིན་ཆེན་གསེར་གྱིས་ཡོལ་མོ་བཀང་། ། གཏམ་གྲགས་སུ་རུང་བས་ངོ་མཚར་ཆེ། ། ཁྱེད་ལོངས་སྤྱོད་ལ་ཕོངས་སེམས་མེད་པའི་ཕྱིར། ། གོས་དང་ལམ་གྱིས་མཇུག་བསྡུས་ནས། ། ཅི་འདོད་ཐམས་ཅད་རྫོངས་སུ་བཏབ། ། ཚེ་ཕྱི་མའི་རྒྱགས་ཕྱི་གཏེར་དུ་སྦས། ། དེ་ཕྱིར་བསམ་ཞིང་ངོ་མཚར་ཆེ། ། བུ་ཕ་བས་ལྷག་པའི་གདུང་སེམས་ཅན། ། ཁྱེད་མར་པ་མགོ་ལེགས་མ་ལགས་སམ། ། ནོར་སྒྱུ་མ་གཏོང་བ་སྨོས་ཅི་དགོས། ། སྲོག་ཕོངས་པ་མེད་པ་ཁྱེད་ཀྱི་ལུགས། ། ངོ་མཚར་དེ་ལས་ཆེ་ཐབས་མེད། ། ལམ་ཤུལ་ཐག་རིང་བས་ག་ལ་བརྗེད། ། ལྷོ་ཁ་ནགས་བལ་བོད་གཉིས་ཀྱི་མཚམས། ། དགུན་ལོ་གསར་སྒང་ལ་མེ་ཏོག་སྐྱེ། ། འབྲས་དཀར་སཱ་ལུ་འདེབས་པའི་ས། ། མོན་སྐད་རིགས་མི་གཅིག་ཡུལ་ཁམས་སུ། ། ནད་འཚོ་བར་དཀའ་བའི་ཚད་པ་ལ། ། ཤི་ཆད་ཀྱིས་མི་འཇིགས་སྲོག་ལ་བསྡོས། ། 