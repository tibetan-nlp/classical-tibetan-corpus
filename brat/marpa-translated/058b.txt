ད་མ་བརྗེད་དྲན་པ་འདི་ལྟར་གདའ། ། སྤྱིར་ཆོས་རྣམས་ཐམས་ཅད་སེམས་ཉིད་དེ། ། རང་སེམས་ཉིད་ལས་བླ་མ་བྱུང་། ། སེམས་ལས་གུད་ན་གཞན་མེད་པས། ། ཅིར་སྣང་ཐམས་ཅད་སེམས་ཀྱི་ངང་། ། དེ་ཡང་གདོད་ནས་མ་གྲུབ་པ། ། མ་སྐྱེས་གཉུག་མའི་གནས་ལུགས་ལས། ། རྣམ་རྟོག་རྩོལ་བས་སྤང་དུ་མེད། ། མ་བཅིངས་རང་སོ་ལྷུག་པར་ཞོགས། ། དེ་ཉིད་བརྡ་ཡིས་མཚོན་པའི་ཕྱིར། ། མི་རོ་གདོལ་པ་ཁྱི་དང་ཕག། བུ་ཆུང་སྨྱོན་པ་གླང་ཆེན་དང་། ། ནོར་བུ་རིན་ཆེན་ཨུད་པ་ལ། ། དངུལ་ཆུ་རི་དྭགས་སེང་གེ་དང་། ། བྲམ་ཟེ་ཁྲི་སྙན་མཐོང་ངམ་གསུངས། ། བརྡ་ཡིས་མཚོན་པའི་དོན་རྟོགས་པ། ། འཁོར་འདས་གཉིས་སུ་མི་འཛིན་ཅིང་། ། སྤང་བླང་རྒྱུད་ལ་མི་སྦྱོར་བ། ། གཞན་ནས་འབྲས་བུ་མི་རེ་ཞིང་། ། མེད་ལ་བྱར་མེད་སྦྲོས་དང་བྲལ། ། མཐའ་བཞི་དག་ཏུ་ལྷུང་བ་མེད། ། སྒོམ་དུ་མེད་ཅིང་ཡེངས་སུ་མེད། ། དྲན་དུ་མེད་ཅིང་བརྗོད་དུའང་མེད། ། གང་གིས་ཀྱང་ནི་མཚོན་དུ་མེད། ། བླ་མའི་དྲིན་གྱིས་དེ་ལྟར་རྟོགས། ། དེ་དོན་རྟོགས་པའི་ཉམས་ཤར་བས། ། སེམས་དང་སེམས་བྱུང་འགགས་པ་ཡི། ། དབྱིངས་དང་རིག་པ་དབྱེར་མེད་དེ། ། སྐྱོན་དང་ཡོན་ཏན་སྐྱེ་བྲི་མེད། ། བདེ་སྟོང་གསལ་ལ་མ་འགགས་པ། ། འོད་གསལ་འགྲོ་འོང་མེད་པར་ཤར། ། གཉུག་མ་ངོ་སྤྲོད་ལྟ་བའི་གནད། ། སྐྱེ་མེད་མཚོན་པའི་བརྡ་དོན་རྣམས། ། རྗེ་མངའ་བདག་ཆེན་པོའི་ཞལ་ནས་ཐོས། ། ངག་བརྗོད་པ་གླུ་རུ་མི་བླང་དུ། ། རྗེ་གོང་དུ་བཀའ་ནན་ཆེས་པ་དང་། ། མཆེད་གྲོགས་རྣམས་ཀྱི་ཞལ་མ་ལྕོག། མཁའ་འགྲོས་ཀོ་ལོང་མི་མཛད་ཞུ། ། ཞེས་སེན་ཏ་པས་དབུ་མཛད་པའི་མཆེད་གྲོགས་རྣམས་ལ་བལ་ཡུལ་རིན་ཆེན་ཚུལ་གྱི་གཙུག་ལག་ཁང་དུ་མངའ་བདག་མཻ་ཏྲི་པ་རྨི་ལམ་དུ་བྱོན་ནས་ཕྱག་རྒྱ་ཆེན་པོ་བརྡའི་དོན་བསྟན་པ་རྣམས་མགུར་དུ་བཞེངས་པའོ། ། 