ངེད་ཀྱི་འདུག་ས་འདི་ལམ་བགྲོད་དཀའ་བར་ཡོད་ཀྱང་ཁྱོད་འདིར་སླེབས་པས་དོན་ཆེན་ཐོབ། ། ནཱ་རོ་པས་ཁྱོད་སྐལ་ལྡན་དུ་མཁྱེན་ནས་ངའི་སར་ཡང་བརྫངས། མཻ་ཏྲི་པའི་སར་ཡང་རྫོང་བ་འདུག་ཅིང་། ནཱ་རོ་པ་རང་གིས་ཀྱང་བརྩེ་བས་རྗེས་སུ་བཟུང་སྟེ་ཅི་འདོད་ཀྱི་གདམས་པ་གནང་ནས་ཁ་བ་ཅན་འདུལ་བའི་རྒྱལ་ཚབ་ཏུ་མངའ་གསོལ་བར་འདུག་ཅིང་། དེ་བཞིན་དུ་ངས་ཀྱང་ཁྱོད་དང་པོ་ཡོང་བ་ཤེས་ནས་བསུ་བ་ལ་སྲུང་མ་མིར་སྤྲུལ་ནས་བཏང་བ་ཡིན་ཏེ། མིར་མ་མཐོང་བྱར་མཐོང་འདུགད་གདམས་ངག་དཔེ་ཆ་དང་བཅས་པ་བྱིན་ནས་བཀྲིས་མངའ་གསོལ་བྱེད་པ་ཡིན་པས་དགའ་བར་གྱིས་ཤིག་གསུངས་མཉེས་མཉེས་མཛད་པས་རྨི་ལམ་དང་ལུང་བསྟན་མཐུན་པར་བྱུང་སྟེ། རྗེ་མར་པས། བླ་མ་ལ་ཕྱིར་མི་ལྡོག་པའི་དད་པ་དང་དགའ་སྤྲོ་དཔག་ཏུ་མེད་པ་ཞིག་ཐོབ་ནས་མར་བས་ཕྱི་ཕྱག་གི་ཚུལ་དུ། བླ་མ་དང་མཆེད་ལྕམ་རྣམས་ལ་ཡང་རྟོགས་པ་འདི་མགུར་དུ་ཕུལ་ལོ། ། འདི་ན་བཞུགས་པའི་རྗེ་བཙུན་རྣམས། ། སྙིང་གྲོགས་སྤུན་རྣམས་སྙན་གསན་འཚལ། ། མགོ་རྒོད་མར་པ་ལོཙྪ་ངས། ། ལས་འབྲས་སད་པས་ལྷོ་བལ་ཕྱིན། ། དངོས་གྲུབ་ཅན་གྱི་བལ་པོ་དང་། ། ཡེ་ཤེས་སྙིང་པོ་ཞི་བཟང་ལ། ། གདན་བཞི་གསང་འདུས་བདེ་མཆོག་སྐོར། ། རྒྱུད་དང་མན་ངག་གཏེར་ཁ་ཕྱེད། ། ད་ལྟ་སློབ་དཔོན་ཞལ་སྔ་ནས། ། ཞུས་པ་གནང་བའི་དམ་ཆོས་ཚར། ། ལུང་བསྟན་བཀྲ་ཤིས་དུས་གཅིག་ཐོབ། ། 