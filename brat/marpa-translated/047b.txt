བར་པ་ལ་དྲུགད་ལན་གསུམ་སྟེ་ཉེར་གཅིག་སོང་བ་ལས། དཔལ་ནཱ་རོ་པ་རང་གི་དྲུང་དུ་ལོ་བཅུ་དྲུག་དང་ཟླ་བ་བདུན་བསྡད་འདུགཆོས་བྱས་པ་ལ་གྲུབ་ཐོབ་ཀྱི་བླ་མ་རྣམས་དང་མཇལ། སྒྲ་སྐད་དང་སློབ་གཉེར་ནི་མཐར་ཕྱིན་པ་ཤེས་དགོངས་ཏེ་དགེས་བཞིན་བོད་དུ་འབྱོན་པ་ལ། བླ་མ་དང་མཆེད་གྲོགས་རྣམས་ཤུལ་དུ་ལུས་པ་ལ་ནི་ཐུགས་འཕྲེང་། ལམ་བར་གྱི་ཆུ་འཕྲང་ཨར་ཇག་ལ་སོགས་འཇིགས་པ་རྣམས་ལ་ནི་འཚེར། སློབ་གཉེར་གྱི་རྗེས་གདམས་ངག་ཁྱད་པར་ཅན་རྣམས་ཐོབ་ནས་བོད་དུ་འབྱོན་པ་ལ་ནི་བྲོད་པའི་ཐུགས་ཉམས་དྲག་པོ་ཞིག་ཤར་བ། པཎ་ཆེན་ནཱ་རོ་པ་ལ་ཕྱི་ཕྱག་གི་ཚུལ་དུ་ཚོགས་མཆོད་ཅིག་ཕུལ་བའི་གྲལ་དུ་ལོ་རྒྱུས་དང་བཀའ་གནང་ཞུས་ནས། བུང་བ་རྒྱང་རིང་དུ་འཕུར་འགྲོ་བའི་སྒྲ་ལ་རྟ་དྲངས་ནས་ཡོངས་སུ་གྲགས་པའི་མགུར་ཆེན་ལམ་གླུ་རིང་མོ་འདི་བླ་མ་དང་མཆེད་ལྕམ་རྣམས་ལ་ཕུལ་ལོ། ། ། ། རྗེ་འགྲོ་བ་འདྲེན་མཛད་སྐུ་དྲིན་ཅན། ། གྲུབ་ཐོབ་བརྒྱུད་པའི་བླ་མ་རྣམས། ། མི་ཁོ་བོའི་སྤྱི་གཙུག་རྒྱན་དུ་བཞུགས། ། རྒྱ་གར་གྱི་ནཱ་རོ་པཎ་ཆེན་དང་། ། བོད་ཡུལ་གྱི་མར་པ་ལོ་ཙྪ་གཉིས། ། སྔར་སྦྱངས་སྨོན་ལམ་གཅིག་པས་མཇལ། ། ལོ་བཅུ་དྲུག་ཟླ་བ་བདུན་དུ་བསྟེན། ། དུས་སྐད་ཅིག་མ་བྲལ་འགྲོགས་པའི་ཕྱིར། ། ཐུགས་ལ་མི་འདོགས་སྐབས་མ་མཆིས། ། དཔལ་མེ་ཏོག་མདངས་འཕྲོག་གི་དགོན་པ་འདིར། ། དབང་བཞིའི་ཆུ་བོ་རྫོགས་པར་བསྐུར། ། སྙན་བརྒྱུད་ཀྱི་གདམས་ངག་མཐར་ཐུག་གནང་། ། བླ་མེད་ཐེག་པ་མཆོག་གི་དོན། ། གཉིས་མེད་རྩེ་གཅིག་གཞིར་བཞག་ནས། ། 