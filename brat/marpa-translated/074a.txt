དབུ་འདི་ཡུན་རིང་མི་འགོར་བ་འདུག་དགོངས་པའི་ཚེ། སླར་ཡང་སྲས་རླུང་གི་རྣམ་པས་ཐུགས་དྲན་ཉམས་པ་ལས། ཡབ་ཀྱི་སྐུ་པང་དུ་སྲས་ཀྱི་དབུ་བཞགགཞོགས་གཡས་འོག་ཏུ་བཅུག་པའི་སྙན་ཁུང་ན་མར། འཕོ་བ་གསལ་འདེབས་ཀྱི་མགུར་འདི་གསུངས་སོ། ། ། ། བུ་གསན་ཅིག་ཇོ་སྲས་མདོ་སྡེ་འབུམ། ། ཁོ་བོ་མར་པ་ལོ་ཙྪ་ངས། ། རྒྱ་གར་ཡུལ་དུ་ལན་གསུམ་ཕྱིན། ། མཚན་ལྡན་བླ་མ་གུས་པས་བསྟེན། ། རྗེ་ནཱ་རོ་མཻ་ཏྲི་རྣམ་གཉིས་ལ། ། རྒྱུད་འགྲེལ་གདམས་པ་མང་དུ་ཞུས། ། དབང་བཞིའི་གནད་ལ་ངོ་སྤྲོད་བྱས། ། ཁྱད་པར་འཕོ་བ་གྲོང་འཇུག་ཞུས། ། དེ་མ་གསང་གོང་དུ་བུ་ལ་བསྟན། ། རྒྱུད་འགྲེལ་གདམས་པ་དྲན་ནམ་མདོ་སྡེ་འབུམ། ། སྤྱིར་རང་འདུས་བྱས་ཀྱི་མཚན་ཉིད་འདི། ། མི་རྟག་འཇིག་པའི་ཆོས་ཅན་ལས། ། བུ་སྒྱུ་མ་ལུས་ཀྱིས་རྟག་མ་ཐུབ། ། གློ་བུར་བདུད་ཀྱི་བར་ཆད་བྱུང་། ། ཐོད་པ་དུང་དཀར་གྱི་འཁོར་ལོ་ཆག། ཀླད་རྒྱ་དར་དཀར་གྱི་ཡོལ་བ་རལ། ། ཀླད་པ་བུདྡྷའི་ལྷ་ཚོགས་འཐོར། ། བུ་སྒྱུ་ལུས་འཇིག་པ་ཤིན་ཏུ་བདེན། ། ཕ་ཇོ་ལྷ་ཡི་དཀྱིལ་འཁོར་ཡིན། ། རྣམ་ཤེས་ཚངས་པའི་ལམ་ནས་ཐོན། ། ད་ལན་ཕ་ཇོའི་ཐུགས་ཀར་འཕོས། ། ཞེས་གསུངས་པ་དེ། ཡུམ་ནང་ན་བཞུགས་པས་གསན་ཏེ། བླ་མ་སྐུ་མཁར་རྩེ་ན་བསྒྲུབ་པ་ལ་བཞུགས་པ་ལ། ད་ལྟ་བླ་ཡེ་ན་འཕོ་བ་གསལ་འདེབས་ཀྱི་མགུར་གསུང་གི་གྲགངའི་བུ་དེ་ལ་བར་ཆད་བྱུང་བ་ཡིན་ནམ་དགོངས། རིངས་སྟབས་སུ་བླ་ཡེར་བྱོན་པས། 