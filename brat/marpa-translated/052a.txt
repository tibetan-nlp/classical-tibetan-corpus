སྙན་པའི་བ་དན་ཕྱོགས་བཅུར་གྲགས། ། ཆོ་འཕྲུལ་བྱ་ཡི་ལོ་དུས་སུ། ། བདེ་གཤེགས་མཆོད་པ་མངའ་མཛད་ཕྱིར། ། མཚན་མངའ་བདག་ཞེས་བྱར་ཡོངས་སུ་གྲགས། ། རྗེ་སངས་རྒྱས་དེ་ཡི་ཞལ་སྔ་ནས། ། ཐེག་པའི་མཐར་ཐུག་སྙིང་པོའི་དོན། ། ཆོས་ཕྱག་རྒྱ་ཆེ་ལ་ངོ་སྤྲོད་བགྱིས། ། ཕྱི་གཟུང་བ་ཡུལ་གྱི་སྣང་བ་འདི། ། བདེ་བ་ཆེན་པོར་རྒྱུན་ཆད་མེད། ། སྐྱེ་མེད་ཆོས་ཀྱི་སྐུ་རུ་རྟོགས། ། ནང་འཛིན་པ་སེམས་ཀྱི་རྣམ་ཤེས་འདི། ། འགྱུ་བ་ངོས་གཟུང་མེད་པའི་ཕྱིར། ། རིག་པ་རྟེན་མེད་གཅེར་བུར་མཐོང་། ། སྤྱིར་སྣང་ཞིང་སྲིད་པའི་ཆོས་རྣམས་ཀུན། ། གདོད་ནས་མ་གྲུབ་སྐྱེ་བ་མེད། ། ངོ་བོ་སྤྲོས་དང་བྲལ་བར་རྟོགས། ། འཁོར་བ་སྤང་བྱར་མི་འདོད་ཅིང་། ། མྱ་ངན་འདས་པ་བསྒྲུབ་བྱར་མེད། ། འཁོར་འདས་རང་གྲོལ་གཉུག་མའི་ངང་། ། ཟུང་འཇུག་བདེ་བ་ཆེན་པོར་རྟོགས། ། དུས་གསུམ་སངས་རྒྱས་ཐུགས་ཕྱུང་ཡང་། ། མཐར་ཐུག་དེ་ལས་མེད་དོ་གསུངས། ། མི་ཁོ་བོའི་སྒྲོ་འདོགས་དེ་ནས་ཆོད། ། རྗེ་མཻ་ཏྲི་ཆེན་པོའི་བཞེད་པ་ཡིན། ། ཁྱེད་ལྟ་བ་བཞེད་ན་དེ་ལ་མཛོད། ། དབྱངས་མཆོད་པར་འབུལ་ལོ་དཀོན་མཆོག་གསུམ། ། ཐུགས་དགྱེས་པར་མཛོད་ཅིག་གདན་གང་རྣམས། ། ཞེས་གསུངས་བས། ཁོང་རྣམས་རྗེ་མར་པ་ལ་ལྷག་པར་ངོ་མཚར་སྐྱེས་སོ། ། དེ་ནས་མེ་ཛ་གླིང་ན་བླ་མ་མི་མཉམ་རྡོ་རྗེ་ཞེས་བྱ་བ་མངའ་བདག་མཻ་ཏྲི་པས་བསྡུས་པའི་མཆེད་གྲོགས་ཡིན་ཞིང་། རྗེ་རང་གིས་ཀྱང་ཏྲི་ཡ་ཚར་གཅིག་གསན་པའི་སློབ་དཔོན་ཡང་ཡིན་པ་ཞིག་ཡོད་པ་དེའི་དྲུང་དུ་ཕྱག་སྐྱེལ་དུ་བྱོན་པས། 