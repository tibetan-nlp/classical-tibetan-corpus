གླང་ཆེན་རབ་དགའའི་སྤྱོད་པ་བྱ། ། སྐབས་སུ་ཉོན་མོངས་སྐྱེས་གྱུར་ན། ། སེམས་ལ་ལྟོས་ལ་མ་ཡེངས་སྒོམས། ། རྐྱེན་གྱིས་སེམས་ལ་གནོད་གྱུར་ན། ། དབང་བཞིའི་ཉམས་ལེན་རྒྱུན་དུ་གྱིས། ། ཉོན་མོངས་རང་རྒྱུད་ཤོར་གྱུར་ན། ། བླ་མའི་གདམས་པ་དྲན་པར་གྱིས། ། རྩེ་གཅིག་གསོལ་བ་མ་བཏབ་ན། ། དམ་པའི་ཐུགས་དགོངས་ག་ལ་ལོངས། ། བསྐྱེད་རྫོགས་ཟུང་འཇུག་མ་བསྒོམ་ན། ། འཁོར་འདས་དབྱེར་མེད་ག་ལ་རྟོགས། ། བཅུ་གཉིས་རྡོ་རྗེའི་མགུར་ལྡན་པ། ། དྲན་པ་དང་བཅས་བཅུ་གསུམ་འདི། ། རྣལ་འབྱོར་ཉམས་སུ་བླངས་པས་ན། ། བཅུ་གསུམ་པ་ལ་གནས་པར་འགྱུར། ། ཞེས་གསུངས་པས། མར་པའི་ཐུགས་ལ་ཤིན་ཏུ་འཐད་ཅིང་འཇགས་པར་གྱུར་ནས། མཻ་ཏྲི་པ་ལ་མི་ཕྱེད་པའི་དད་པའི་ངང་ནས་བྱོན་ཏེ་པུ་ལ་ཧ་རིར་ནཱ་རོ་པའི་དྲུང་དུ་ཕེབས་པས། ནཱ་རོ་པའི་ཞལ་ནས། ལྷོ་དུག་མཚོའི་འགྲམ་གྱི་དུར་ཁྲོད་སོ་ས་གླིང་ན་ཡེ་ཤེས་ཀྱི་མཁའ་འགྲོ་མ་འབྲེལ་ཚད་དོན་ལྡན་རུས་པའི་རྒྱན་དང་ལྡན་པ་ཞིག་བཞུགས་པ་དེའི་དྲུང་དུ་སོང་ལ་གདན་བཞི་ཞུས་ཤོག། གཞན་ཡང་རང་གང་མོས་ཀྱི་ཀུ་སུ་ལུ་རྣམས་ལ་ཆོས་ཅི་འདོད་ཞུས་ཤོག་གསུངས་པ་ལྟར། སོ་ས་གླིང་གི་དུར་ཁྲོད་དུ་ཕྱིན་རྣལ་འབྱོར་མ་བཙལ་བས་རྩྭའི་སྤྱིལ་པོ་གཅིག་གི་ནང་བཞུགས་པ་དང་མཇལ་ཏེ། གསེར་གྱི་མཎྜལ་ཕུལ་གསོལ་བ་བཏབ་བས། གདན་བཞིའི་དབང་གདམས་ངག་རྣམས་དགྱེས་བཞིན་རྫོགས་པར་གནང་། གཞན་ཡང་དཔལ་སང་ག་གླིང་པ་ལ་སོགས་ཏེ་དུར་ཁྲོད་དང་ཤིང་དྲུང་ན་བཞུགས་པའི་ཀུ་སུ་ལུའི་རྣལ་འབྱོར་པ་མཚན་ལྡན་འགའ་དང་འགའ་ལ་བསྐྱེད་རྫོགས་ཀྱི་དབང་གདམས་ངག་དང་། 