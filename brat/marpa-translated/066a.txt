ཇོ་བོ་དད་པ་ལྷག་པར་སྐྱེས་ཏེ། ཆོས་དབང་ཞུས་ཏེ་སློབ་འབངས་སུ་གྱུར་ཏོ། དེ་ལྟར་གྱུར་པ་མར་པ་བྱ་ཟེ་ཞེས་བྱ་བ། རྗེ་མར་པ་རང་གི་གདུང་ཚན་ཤིན་ཏུ་མི་མོས་ཤིང་སྡང་བ་ཞིག་ཡོད་པ་དེ་ན་རེ། ཇོ་བོ་ལ་ཡང་ཀླད་པ་ཡེ་མི་འདུག། ཁོས་རྒྱ་གར་ལ་ཕྱིན་པ་སྐད་བྱས། མིག་འཁྲུལ་བསླབས་ནས་བྱས་པས་མགོ་འཁོར་འདུག་སྟེ། གྲོང་འཇུག་ལམ་དེ་རྣམ་དག་ཅིག་ཡིན་ན། མར་པ་ཁོ། ད་ཉོན་མོངས་པ་གྲ་མ་ཆག་གྲུ་མ་ཉམས་པར་ཁྲ་ལམ་མེ་བའི་ངང་ནས་སངས་རྒྱས་ཀྱི་སར་འགྲོ་བ་ཡིན་ཟེར། ཁ་སྐྱུར་དྲི་ཆིལ་ཆིལ། འདོམ་སྲེ་དྲི་ཆིལ་ཆིལ་དཀོར་འདི་ཙམ་ཟ་ཞིང་ཅི་སྡོད། དེ་ཙམ་སངས་རྒྱས་ཐོབ་ནས་རང་རེ་ཚོས་མིག་ལ་ཡང་ཐོགས་རྒྱུ་མིན་ཟེར་ཞིང་སྐུར་འདེབས་བྱས་པ། རྗེ་མར་པས་གསན་ཚེ། གྲོང་འཇུག་རྣམ་དག་ཡིན་པས་ཀ་དེ་བཞིན་བྱེད་པ་ཡིན། འདོད་ཡོན་མ་སྤངས་ལམ་དུ་མི་ཁྱེར་ན། གསང་སྔགས་ཐབས་མང་ཞིང་དཀའ་ཚེགས་ཆུང་ངུས་སངས་རྒྱས་ཐོབ་པའི་ཆེ་ཁྱད་དང་ཟབ་ཁྱད་མི་ཐོན་པས། གསང་སྔགས་ཀྱི་ཟབ་ཁྱད་ཤེས་བཞིན་འདོད་ཡོན་ལམ་དུ་མི་འཁྱེར་བར་སྤོང་ན་རང་ལ་སྡིག་ཅེས། གསང་སྔགས་ལམ་གྱི་ཆེ་ཁྱད་དུ་མགུར་འདི་གསུངས་སོ། ། ། ། ཁོ་བོ་མར་པ་ལོ་ཙྪ་ངས། ། རྒྱུད་ཀྱི་རྒྱལ་པོ་དགྱེས་རྡོར་ཤེས། ། ནཱ་རོ་པཎ་ཆེན་གྱི་གདམས་ངག་ཡོད། ། དགོན་པར་མི་སྡོད་རང་ལ་སྡིག། རྒྱུད་ཀྱི་རྒྱལ་པོ་གདན་བཞི་ཤེས། ། འཕོ་བ་གྲོང་འཇུག་གི་གདམས་ངག་ཡོད། ། ཐ་མལ་དུ་ཤིན་རང་ལ་སྡིག། བསམ་གཏན་གཉིད་དང་བསྲེ་བ་ཤེས། ། རྨི་ལམ་འོད་གསལ་གྱི་གདམས་ངག་ཡོད། ། 