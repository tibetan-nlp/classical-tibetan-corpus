གཞན་ཡང་སྙན་བརྒྱུད་ཀྱི་ཆེ་བརྗོད་སོགས་ཞལ་གདམས་མང་དུ་གནང་ནས་མགུར་འདི་གསུངས་སོ། ། ། ། བརྒྱུད་པ་ཀུན་ལ་ཡོད་མོད་ཀྱི། ། མཁའ་འགྲོ་ཡོད་ན་ཡོད་པ་ཡིན། ། མེས་པོ་ཀུན་ལ་ཡོད་མོད་ཀྱི། ། ཏི་ལོ་ཡོད་ན་ཡོད་པ་ཡིན། ། བླ་མ་ཀུན་ལ་ཡོད་མོད་ཀྱི། ། ནཱ་རོ་ཡོད་ན་ཡོད་པ་ཡིན། ། གདམས་ངག་ཀུན་ལ་ཡོད་མོད་ཀྱི། ། སྙན་བརྒྱུད་ཡོད་ན་ཡོད་པ་ཡིན། ། བསྒོམས་ཏེ་སངས་རྒྱས་ཀུན་ལ་ཡོད། ། མ་བསྒོམས་རྒྱ་ན་རྒྱ་བ་ཡིན། ། ཅེས་གསུངས་པས། རྗེ་བཙུན་མི་ལས། རང་རེའི་བརྒྱུད་པ་དང་གདམས་ངག་རྣམས་ལ། རྒྱ་བོད་ཀུན་ན་སྙན་གྲགས་ཆེ་བ་གཞིར་བཞག་ཅིང་། དེ་སྟོབས་ཀྱིས་བོད་ན་ནི་བླ་མ་རིན་པོ་ཆེའི་སྙན་གྲགས་བརྒྱུད་པ་གོང་མ་རྣམས་དང་ཁྱད་མེད་པ་འདི་ཀ་ཡིན། རྗེ་རང་གིས་བླ་མ་རྣམས་ལ་མོས་གུས་ཀྱི་གདུང་ཤུགས་དང་མཛད་འཕྲིན་འདིས་བླ་མ་རིན་པོ་ཆེ་ལ་རྒྱ་གར་ན་ཡང་སྙན་པར་གྲགས་པ་འདྲ་ལགས་ཞུས་པས། བླ་མའི་ཞལ་ནས། ངའི་བརྒྱུད་པ་དང་གདམས་ངག་ལ་རྒྱ་གར་ན་སྙན་གྲགས་ཆེ་བལྟ་ཅི་སྨོས། ཁྱོད་ཟེར་བ་བཞིན་ཁོ་བོ་རང་ལ་ཡང་བླ་མ་ལ་མོས་གུས་ཆེ་བར་གྲགས། དེ་མི་གྲགས་དོན་གནད་འདི་དག་གིས་རང་དབང་མི་འདུག་གསུངས་མགུར་འདི་གསུངས་སོ། ། ། ། ངའི་བརྒྱུད་སྙན་པར་མི་གྲགས་རྒྱུ། ། མཁའ་འགྲོ་ཆོས་ཀྱི་སྤྱན་ལྡན་ཡིན། ། མེས་པ་སྙན་པར་མི་གྲགས་རྒྱུ། ། ཏི་ལོ་སངས་རྒྱས་ཉག་གཅིག་ཡིན། ། བླ་མ་སྙན་པར་མི་གྲགས་རྒྱུ། ། ནཱ་རོ་ཆོས་ཀྱི་སྒྲོན་མེ་ཡིན། ། མི་ང་རང་སྙན་པར་མི་གྲགས་རྒྱུ། ། ནཱ་རོའི་ཐུགས་ཀྱི་སྲས་གཅིག་ཡིན། ། གདམས་ངག་སྙན་པར་མི་གྲགས་རྒྱུ། ། སྙན་བརྒྱུད་ཡིད་བཞིན་ནོར་བུ་འདི། ། 