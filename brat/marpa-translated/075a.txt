མཚན་ལྡན་མར་པ་ལོ་ཙྪ་ཡི། ། ཞབས་ལ་གུས་པས་ཕྱག་འཚལ་ལོ། ། བུ་གསན་དང་ཇོ་སྲས་མདོ་སྡེ་འབུམ། ། བུ་འདི་ནས་ཕ་རོལ་གཤེགས་པའི་ཕྱིར། ། འདུས་བྱས་ཕུང་པོ་འཇིག་པ་ལ། ། ཐུགས་ཁྲལ་ཅུང་ཟད་ཡོད་དེ་མཆི། ། ཕ་ཇོ་མར་པ་ལོ་ཙྪ་ཡིས། ། རྒྱ་གར་ཡུལ་ལ་ལན་གསུམ་བྱོན། ། སྐུ་སྲོག་ལ་མ་ལྟོས་དམ་ཆོས་བཙལ། ། མཚན་ལྡན་བླ་མ་དུ་མ་བསྟེན། ། ཁྱད་པར་ནཱ་རོ་པཎ་ཆེན་ལ། ། སྙན་བརྒྱུད་ཀྱི་གདམས་པ་མ་ལུས་གསན། ། ཕ་ཇོས་མ་གསང་བུ་ལ་གསུངས། ། དུས་ད་ལྟ་ཐུགས་ལ་གསལ་མི་གསལ། ། ནཱ་རོ་པཎ་ཆེན་གྱི་གདམས་ངག་རྣམས། ། ད་ལྟ་གདེངས་དང་ལྡན་མི་ལྡན། ། ཁྱད་ཆོས་བསྲེ་འཕོའི་གདམས་ངག་ལ། ། ད་ལྟ་ངེས་ཤེས་སྐྱེས་མ་སྐྱེས། ། སྐྱེ་མེད་ཕྱག་རྒྱ་ཆེན་པོ་ལ། ། ད་ལྟ་མཉམ་གཞག་བརྟན་མི་བརྟན། ། འཕོ་བ་གྲོང་འཇུག་གདམས་ངག་ལ། ། ད་ལྟ་གདེངས་དང་ལྡན་མི་ལྡན། ། འདུས་བྱས་ཤ་ཁྲག་ཕུང་པོ་འདི། ། མི་རྟག་ནམ་མཁའི་འཇའ་ཚོན་འདྲ། ། སྒྱུ་མ་ལུས་ཀྱིས་རྟག་མ་ཐུབ། ། ཡུམ་ང་རང་ལྷ་མོ་བདག་མེད་མ། ། དུས་གསུམ་སངས་རྒྱས་བསྐྱེད་པའི་ཡུམ། ། སྙིང་པདྨ་འདབ་བརྒྱད་སེང་གེའི་ཁྲི། ། ཉི་ཟླ་པདྨའི་གདན་སྟེང་ན། ། སྐྱེས་མཆོག་མར་པ་ལོ་ཙྪ་བཞུགས། ། དགྱེས་རྡོར་སྤྲུལ་པའི་ལྷ་དགུ་ཡིན། ། བུ་རྣམ་ཤེས་ཚངས་པའི་ལམ་ནས་ཐོན། ། ད་ལན་ཨ་མའི་ཐུགས་ཀར་འཕོས། ། ཞེས་ཡུམ་གྱིས་མགུར་དེ་ལྟར་གསུངས་པས་ཀྱང་། སྲས་དྲན་པ་ཉམས་པའི་སྟོབས་ཀྱིས་ཚིག་གཅིག་ཀྱང་མ་གསན་པར་འདུག་པ་ལས། 