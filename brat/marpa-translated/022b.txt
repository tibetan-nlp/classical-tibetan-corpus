དགུང་དོ་ནུབ་མི་སྨྲའི་ཐབས་མ་བྱུང་། ། དུས་ད་རེས་ཙམ་ཞིག་མ་གཏོགས་པ། ། སྔོན་ཆད་ངག་ཏུ་བརྗོད་མ་མྱོང་། ། ད་ཕྱིན་ཆད་བཟླས་སམ་རྣ་བས་ཉོན། ། ད་སྔོན་ཆད་ཤུལ་རིང་རྒྱང་གི་མི། ། མཛའ་བཤེས་གཉེན་མེད་གྲོགས་ཀྱང་མེད། ། ལུས་ངལ་དུབ་བཀྲེས་པར་གྱུར་པའི་ཚེ། ། བུ་ཁྱེད་ཀྱིས་གང་བྱས་སེམས་ལ་ཡོད། ། དེ་མ་བརྗེད་སེམས་ལ་ཤིན་ཏུ་གཅགས། ། དྲིན་འཁོར་བར་ཐལ་ལོ་སྙིང་གི་གྲོགས། ། རྗེ་གོང་ན་བཞུགས་པའི་བླ་མ་དང་། ། དངོས་གྲུབ་སྟེར་བའི་ཡི་དམ་ལྷ། ། བར་ཆད་སེལ་བའི་ཆོས་སྐྱོང་རྣམས། ། མི་བདག་ལ་བཀའ་བཀྱོན་མི་གནང་འཚལ། ། དོན་འཁྲུལ་པར་གདའ་ན་བཟོད་པར་གསོལ། ། ཞེས་པའི་མགུར་གསུངས་པ་དང་། ཀློག་སྐྱ་ཇོ་སྲས་ཀྱིས། བླ་མ་སངས་རྒྱས་དངོས་སུ་མཐོང་ངོ་། ། དེ་ནས་རྗེ་མར་པས་ལྷོ་བྲག་ཏུ་འབྱོན་བའི་ཞོལ་ལ་ཕྱི་མོ་ཡོང་རིགས་སུ་མི་འདུག་ནའང། ཚོད་ལྟར་རུང་དགོངས་ནས་ཁ་རག་ཏུ་གཉོས་ཀྱི་སར་བྱོན། དཔེ་ཆའི་ཕྱི་མོ་རྣམས་དགོས་གསུངས་པས། རྗེ་མར་པ་ལ་གཉོས་ཀྱིས་གསེར་སྲང་གང་དང་མཎྚལ་ཅིག་ཕུལ་ནས། མ་ཧཱ་མཱ་ཡ་ལ་ཁྱེད་རང་འདྲིས་པ་འདུག་པས་དཔེ་མི་དགོས་པ་འདུགཁྱོད་ཀྱིས་མ་ཧཱ་མཱ་ཏ་སོགས་མ་རྒྱུད་གྱི་བདག་གྱིས་ལ་ཤོད། ངས་གསང་འདུས་སོགས་ཕ་རྒྱུད་ཀྱི་བདག་བྱས་བཤད་ཀྱིས་ཟེར་ཕྱི་མོ་མ་བྱུང་བས། རྒྱ་གར་ལ་མྱུར་དུ་འབྱོན་པའི་ཐུགས་འདུན་དྲག་པོ་དང་བཅས་ལྷོ་བྲག་ཏུ་ཕེབས་པ་ལས་ཡབ་ཡུམ་གཉིས་ནི་སྐུ་གཤེགས་འདུགསློབ་དཔོན་དང་ཇོ་བོ་ཆེན་པོ་རྣམས་ཀྱིས་སྣ་ལན་བཟང་པོ་བྱས། སྔར་སློབ་འབངས་སུ་སིང་བས་ཆོས་ནི་མ་ཞུས་ཏེ། 