ཕྱག་མཚན་རྡོ་རྗེ་དྲིལ་བུ་དང་། ། ཐུགས་དམ་ཐང་ཀ་གཉིས་བཞག་པ་ཡིན་ཏེ། ། རྡོ་རྗེ་དྲིལ་བུ་རྐུ་ལ་ཤོར་བས། འདི་ལུས་དང་འབྲལ་མེད་བྱས་པ་ཡིན་ཟེར། དགྱེས་རྡོར་གྱི་བྲིས་སྐུ་སྤྲད་བྱུང་བས་ཀྱང་། བླ་མ་སྙིང་ལ་འདོད་པས་གདུངས་ཏེ་བཟོད་གླགས་མེད་པའི་སྤྱན་ཆབ་མང་པོ་ཤོར་བ་དང་། དགེ་ཚུལ་བ་ན་རེ། ཁྱོད་ཀྱི་བླ་མ་ལ་མོས་པའི་གདུང་ཤུགས་འདི་དང་། རྗེ་བཙུན་ཆོས་ཀྱི་སྤྱན་ཅན་གྱི་ཐུགས་རྗེ་ནང་མཐུན་ཕྱིར་མཇལ་ངེས་པས། གསེར་གྱི་ཆ་རྐྱེན་འདི་དག་གིས་ཚོགས་མཆོད་ཕུལ་ལ་གསོལ་བ་ཐོབ། དེ་ཡང་ཐོག་མར་ཁྱེད་རང་གི་བླ་མ་ཡང་ཡིན། རྗེ་བཙུན་གྱི་སློབ་མ་ཡང་ཡིན་པས་མངའ་བདག་མཻ་ཏྲི་པའི་དྲུང་དུ་བྱོན་ལ་གསོལ་བ་ཐོབ་ཟེར་བ་ལྟར། མཻ་ཏྲི་པའི་སར་བྱོན་ཚོགས་མཆོད་ཟླ་བ་གཅིག་ལ་ཕུལ་བའི་མཐར། མཇལ་བར་ལུང་བསྟན་པ་ནི། ། ནོར་བུ་རྒྱལ་མཚན་རྩེ་ལ་འཕྱར། ། སྒེག་མོ་མེ་ལོང་ཟུར་མིག་བལྟ། ། བྱ་འཕུར་སྟེང་ནས་རྒྱལ་མཚན་འཕྱར། ། དེད་དཔོན་གྲུ་གཟིངས་གཏང་བར་རྨི། ། དཔལ་ནཱ་རོ་པ་དང་མཇལ་བར་ངེས། ། གསུངས་སོ། ། དེ་ནས་ཡང་ཁྱེད་རང་གི་སློབ་དཔོན་རྗེ་བཙུན་དང་ཕར་སློབ་ཚུར་སློབ་ཞི་བ་བཟང་པོ་ཅན་སོང་ལ་ཟླ་བ་གཅིག་གསོལ་བ་ཐོབ་ཟེར་ཕྱིན་པས། དུག་མཚོའི་གླིང་ནས་ཚུར་བྱོན་ཏེ་ཤིང་ཏིང་ཏིང་ཁུན་པའི་འགྲམ་ན་བཞུགས་པ་ལ་ཟླ་བ་གཅིག་གསོལ་བ་བཏབ་པས་ལུང་བསྟན་པ། ། རྗེ་བཙུན་དཔལ་ལྡན་ནཱ་རོ་པ། ། གླང་པོ་ཆེ་ཡི་ལྟ་སྟངས་ཀྱིས། ། སྤྱན་མིག་གཉིས་ལ་ཉི་ཟླ་ཡིས། ། 