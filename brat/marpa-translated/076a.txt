ལར་རང་མི་ལུས་ཐོབ་ནས་ཆོས་མི་བྱེད་པ་འདི་ཀུན་སྙིང་རྗེ་སྟེ་བྱ་ཐབས་མི་འདུག། དེ་བས་ཡབ་ཡུམ་ཐུགས་ཁྲལ་དུ་མི་འགྲོ་བའི་ཞུ་བ་ཞིག་འབུལ་བས། ཨ་ཕོས་ངའི་རམ་ཐེག་ཅིག་གསུང་། ཞུ་དོན་གྱི་མགུར་འདི་ཕུལ་ལོ། ། ། ། རྗེ་གསུམ་ལྡན་གྱི་བླ་མ་རིན་པོ་ཆེ། ། དཔལ་རྡོ་རྗེ་འཆང་དང་། ། ཡབ་དབྱེར་མེད་དགྱེས་རྡོར་སྤྲུལ་པའི་ལྷ་དགུ་དང་། ། ཡུམ་སངས་རྒྱས་སྐྱེད་བྱེད་བདག་མེད་མ། ། ཡབ་ཡུམ་གཉིས་ལ་གུས་ཕྱག་འཚལ། ། ཡབ་ཡུམ་གྱིས་དབང་བསྐུར་བྱིན་གྱིས་རློབས། ། ང་འདི་ནས་ཕ་རོལ་འགྲོ་བ་ལ། ། ཡ་ང་དང་བག་ཚ་མི་བདོག་སྟེ། ། ཡབ་ཡུམ་དྲིན་ལན་མ་ཁྱེར་འཆི་བ་འདི། ། ཅུང་ཙམ་སེམས་ལ་འཕྲེང་བར་གདའ། ། འོན་ཀྱང་མ་ཕན་འཆི་བ་ལ། ། ཡབ་ཡུམ་ཐུགས་ཁྲལ་མི་བགྱིད་འཚལ། ། ཡབ་ཕ་ཇོས་གསུངས་པའི་རྒྱུད་འགྲེལ་རྣམས། ། དུས་ད་ལྟ་སེམས་ལ་གསལ་བར་གདའ། ། ཐབས་ལམ་ནཱ་རོ་ཆོས་དྲུག་ལ། ། ད་ལྟ་གདེངས་དང་ལྡན་པར་གདའ། ། ཁྱད་ཆོས་བསྲེ་འཕོའི་གདམས་ངག་ལ། ། ད་ལྟ་ངེས་ཤེས་འདྲོངས་པར་གདའ། ། སྐྱེ་མེད་ཕྱག་རྒྱ་ཆེན་པོ་ལ། ། ད་ལྟ་མཉམ་གཞག་བརྟན་པར་གདའ། ། ཁྱད་ཆོས་འཕོ་བ་གྲོང་འཇུག་ལ། ། ད་ལྟ་གདེངས་དང་ལྡན་པར་གདའ། ། ཡབ་ཡུམ་གཉིས་སྤྱན་ཆབ་མི་གཏོང་འཚལ། ། སྐྱེ་མེད་སྤྲོས་བྲལ་ཕྱག་རྒྱ་ཆེ། ། ཕུང་པོ་ཁམས་དང་སྐྱེ་མཆེད་རྣམས། ། ལྷ་དང་ལྷ་མོའི་རང་བཞིན་གསལ། ། སྤྱིར་འཕོ་བྱ་འཕོ་བྱེད་རྟེན་དང་བྲལ། ། སྐྱེ་མེད་ཆོས་ཀྱི་དབྱིངས་སུ་འཕོ། ། ཡབ་ཡུམ་གྱི་ཐུགས་ཀར་བཏང་མི་འཚལ། ། 