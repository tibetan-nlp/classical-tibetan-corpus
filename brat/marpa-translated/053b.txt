ཕ་རྗེ་བཙུན་དེ་ཡི་བཀའ་སྲོལ་འཛིན། ། ལམ་འབྲལ་མེད་སྒོམ་གྱི་རྣལ་འབྱོར་པ། ། མི་ང་རང་མར་པ་ལོ་ཙྪ་འདི། ། སྐྱེ་ས་ཕམ་སྟེ་འགྲོ་ས་རྒྱལ། ། རྒྱ་གར་ཡུལ་དུ་ལན་གསུམ་ཕྱིན། ། ལུས་སྲོག་ལ་མ་བལྟས་དམ་ཆོས་བཙལ། ། རྗེ་སྤྲུལ་སྐུ་སངས་རྒྱས་རྣམས་དང་མཇལ། ། དབང་གདམས་ངག་བཅས་པ་ཐུགས་ལ་བཏགས། ། དུས་ད་ལན་དྲིན་ལན་སྐྱེལ་དུ་མཆིས། ། ལར་ཁྱེད་ལ་བླ་མ་དུ་ཡོད་གསུང་། ། ཆོས་སྨོན་ལམ་གྱི་འབྲེལ་པ་བཅུ་གསུམ་བཞུགས། ། ཁྱད་པར་གྲུབ་ཐོབ་ཞལ་ལྔ་བཞུགས། ། རྗེ་འགྲན་གྱི་དོ་མེད་རྣམས་གཉིས་བཞུགས། ། གཙོ་བོ་པཎ་ཆེན་ནཱ་རོ་པ། ། དེ་འོག་རྒྱལ་སྲས་མཻ་ཏྲི་པ། ། ཁོང་ལྷག་པར་མ་བས་བརྩེ་བའི་ཕྱིར། ། ཡང་ཡང་ཡིད་ལ་འཕྲེང་ནས་ཀྱང་། ། ཤར་ཆུ་བོ་གང་གའི་འགྲམ་དུ་ཕྱིན། ། རི་མེ་ལྟར་འབར་བའི་དགོན་པ་རུ། ། ཤིང་ནྱ་གྲོ་ཏ་ཡི་བསིལ་གྲིབ་ལ། ། རྗེ་མངའ་བདག་ཆེན་པོ་བཞུགས་པ་མཐོང་། ། ས་དང་པོ་ལྟ་བུའི་དགའ་བ་སྐྱེས། ། ཌཱ་ཀི་མཉེས་པའི་མཆོད་པ་ཕུལ། ། བླ་མ་མཉེས་པའི་མཎྜལ་ལ། ། གུ་ལང་གསེར་གྱི་མེ་ཏོག་བཀོད། ། ལུས་ཀྱི་ཐལ་སྦྱར་བརྐྱང་ཕྱག་བཙལ། ། སེམས་རྩེ་གཅིག་གདུང་བས་གསོལ་བ་བཏབ། ། རྒྱུད་ཟབ་མོ་བསྟོད་པ་གླུར་བླངས་དང་། ། ཡི་དམ་དགྱེས་པ་རྡོ་རྗེ་ཞུས། ། དོན་མཐར་ཐུག་ཕྱག་རྒྱ་ཆེན་པོ་གནང་། ། དཔལ་གཉིས་མེད་ཨ་ཝ་དྷཱུ་ཏི་པ། ། རྗེ་བཙུན་དེ་ཡིས་ཐུགས་རྗེས་བཟུང་། ། ནང་ཟབ་མོ་བརྡ་ཡི་དབང་བཞི་བསྐུར། ། རྒྱུད་ཡོངས་སུ་དག་པར་བྱིན་གྱིས་བརླབས། ། གཞི་འདུན་པའི་ས་བོན་གཏིང་ནས་གཡོས། ། ནང་རིག་པ་སེམས་ཀྱི་འདུག་ཚུལ་དེ། འོད་གསལ་སྐྱེ་འགག་མེད་པའི་ཕྱིར། ། 