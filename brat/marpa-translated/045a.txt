འདྲེ་སེམས་ཀྱི་རྩ་བར་མ་ཤེས་ན། ། རྣམ་རྟོག་གི་འདྲེ་ལ་ཟད་པ་མེད། ། བཟང་ངན་རང་གྲོལ་སྟོན་པའི་དོན། ། མིང་ཡང་རྨི་ལམ་གྱི་གདམས་ངག་ཟེར། ། རང་བཞིན་ཤེས་སམ་ལོ་ཙྪ་བ། ། གཉིད་དང་རྨི་ལམ་བར་ཞིག་ན། ། གཏི་མུག་ཆོས་སྐུའི་ངོ་བོ་ཅན། ། བརྗོད་མེད་འོད་གསལ་བདེ་བའི་ཉམས། ། རྗེས་ལ་འོད་གསལ་རྒྱ་ཡིས་ཐེབས། ། རྨི་ལམ་འོད་གསལ་འཐུག་པོ་ཉིད། ། མིང་ཡང་འོད་གསལ་གྱི་གདམས་ངག་ཟེར། ། སེམས་སྐྱེ་མེད་དུ་རྟོགས་སམ་ལོ་ཙྪ་བ། ། སྒོ་བརྒྱད་འཁོར་བའི་སྐར་ཁུང་ཅན། ། སྒོ་གཅིག་ཕྱག་རྒྱ་ཆེན་པོའི་ལམ། ། སྒོ་བརྒྱད་བཅད་ནས་སྒོ་གཅིག་འབྱེད། ། སེམས་ཀྱི་མདའ་ལ་རླུང་གི་གཞུ། ། ཧིག་གི་རྒྱུད་ཀྱིས་རབ་བསྐུལ་ནས། ། རྣམ་ཤེས་ཚངས་པའི་ལམ་ནས་འཕེན། ། མིང་ཡང་འཕོ་བའི་གདམས་ངག་ཟེར། ། རླུང་དུས་སུ་ཁེགས་སམ་ལོ་ཙྪ་བ། ། རང་ལུས་དུས་ཀྱི་ཚད་ཕེབས་ལ། ། གཞན་ལུས་མཚན་ལྡན་དམ་པའི་ཡུལ། ། བར་ན་ཡིག་འབྲུ་རླུང་གི་རྟ། ། རྟེན་འབྲེལ་རླུང་གི་འཁོར་ལོ་ཡིས། ། རང་ལུས་ཁང་སྟོང་བཞིན་དུ་བོར། ། གཞན་ལུས་སྤྲུལ་སྐུའི་ངོ་བོ་ཅན། ། མིང་ཡང་གྲོང་འཇུག་གི་གདམས་ངག་ཟེར། ། རླུང་ལས་སུ་རུང་ངམ་ལོ་ཙྪ་བ། ། རྨི་ལམ་དུས་ཀྱི་ཤེས་པ་དེ། ། བར་དོའི་སེམས་དང་བསྲེ་དགོས་པས། ། ལོངས་སྤྱོད་རྫོགས་སྐུའི་ངོ་བོ་ཅན། ། དག་དང་མ་དག་གཟུགས་སྐུ་གཉིས། ། བར་དོའི་དུས་སུ་ཟིན་ཡང་འཚལ། ། རྨི་ལམ་བར་དོའི་བསྲེ་འཕོའི་གནད། ། མིང་ཡང་བར་དོའི་གདམས་ངག་ཟེར། ། བར་འབྱོངས་སམ་ལོ་ཙྪ་བ། ། ལར་ཕྱི་ནང་གི་ཆོས་ལ་ཐོས་པ་དགོས། ། 