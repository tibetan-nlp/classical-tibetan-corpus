དེ་ནས་རྗེ་བཙུན་མི་ལ་ཚར་གཅོད་ཀྱི་སྲས་མཁར་གྲུབ་ནས། སྲས་ཀྱི་ཆེ་འདོན་དང་རབ་གནས་མཛད་པའི་ཚོགས་གྲལ་དུ་རྗེ་མར་པ་དང་སྲས་དར་མ་མདོ་སྡེ་བགྲོ་གླེང་མཛད་པས་སྲས་རྒྱལ་ཏེ། སྲས་ཀྱི་ཞལ་ནས། དཀའ་ལས་སྐྱ་བས་བྱས་རུང་། དངོས་གྲུབ་གཟར་བུས་ལེན་པ་ལྟར། དཀའ་ལས་ཕ་ཇོས་མཛད་རུང་། ། ཉམས་ལེན་བདག་གིས་བྱེད་དགོས་པ་གདའ། ཕ་ཇོ་རང་ཞལ་སྐྱོ་མ་ཁ་ལེར་བཞུགས་མཛོད། ཞེས་དགྱེས་ནས་བཞད་པས། ཡབ་ཀྱི་ཞལ་ནས། བུ་ང་རྒྱལ་གྱི་གང་བུ་ལ་ཡོན་ཏན་གྱི་ཆུ་མི་ཆགས་བྱ་བ་ཡིན་པས་བུ་མཁས་པ་དང་ཆེ་བ་དེ་ཕ་ཇོའི་བཀའ་དྲིན་ཡིན་ཞིང་། ། ད་ཡང་དེ་ཀ་འདོད་རུང་། ། ང་རྒྱལ་མ་ཆེ་བར་གླུ་འདི་ཉོན་ཅིག་གསུང་། སྲས་ལ་བཀའ་ནོན་གྱི་མགུར་འདི་གསུངས་སོ། ། ། ། བུ་གསན་དང་ཇོ་སྲས་མདོ་སྡེ་འབུམ། ། ང་ཆེ་དང་ང་མཁས་ཟེར་ལགས་ཀྱང་། ། དེ་ཀུན་ཕ་ཇོའི་བཀའ་དྲིན་ཡིན། ། ངས་ཚེ་སྔོན་ཡང་ཡང་ཚོགས་བསགས་པས། ། ལོངས་སྤྱོད་སེར་པོའི་གསེར་ལ་བྱས། བླ་མ་མཉེས་པ་དེ་ལྟར་ལགས། ། བུ་གསན་དང་ཇོ་སྲས་མདོ་སྡེ་འབུམ། ། ནཱ་རོ་དང་མཻཏྲི་ཐར་ལམ་གསུམ། ། རྩ་བའི་བླ་མ་དམ་པ་ཡིན། ། གདམས་ངག་ཟབ་པ་དེ་ལྟར་ལགས། བུ་གསན་དང་ཇོ་སྲས་མདོ་སྡེ་འབུམ། ། ངས་སྔོན་བླ་མ་ཐུགས་སུན་མ་བྱུང་བས། ། མཁའ་འགྲོ་མཉེས་ཕྱིར་བུ་བཞིན་སྐྱོང་། ། རྐྱེན་ངན་བར་ཆད་མེད་པ་དེ་ལྟར་ལགས། ། ངས་ཆོས་ཐེག་པ་ཆེ་ལ་བློ་སྦྱངས་པས། ། སེམས་བསྐྱེད་ཀྱིས་འགྲོ་བ་ཡོངས་ལ་ཁྱབ། ། 