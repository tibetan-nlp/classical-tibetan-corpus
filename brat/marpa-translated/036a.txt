འདི་མདོ་ཕྲུག་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབས་ཀྱང་རྒྱ་གར་ལ་འགྲོ། ། ལ་ཁ་ལ་བྱ་ལ་ཤིན་ཏུ་གྲང་ལགས་ཀྱང་། ། ང་ལ་གཏུམ་མོ་མེ་འབར་གྱི་གདམས་ངག་ཡོད། ། འདི་སྣལ་གོས་ཕལ་གྱིས་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབས་ཀྱང་རྒྱ་གར་ལ་འགྲོ། ། བལ་པོ་ཤིན་ཏུ་ཚད་པ་ཆེ་ལགས་ཀྱང་། ། ང་ལ་འབྱུང་བ་རོ་སྙོམས་ཀྱི་གདམས་ངག་ཡོད། ། འདི་བཟང་དྲུག་ཕལ་གྱིས་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབས་ཀྱང་རྒྱ་གར་ལ་འགྲོ། ། ཆུ་བོ་གང་ག་ཆུ་རུ་ཆེ་ལགས་ཀྱང་། ། ང་ལ་རྣམ་ཤེས་མཁའ་ལྡིང་གི་གདམས་ངག་ཡོད། ། འདི་གྲུ་གཟིངས་ཕལ་གྱིས་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབས་ཀྱང་རྒྱ་གར་ལ་འགྲོ། ། རྒྱ་གར་མཐའ་འཁོབ་མུ་གེ་ཆེ་ལགས་ཀྱང་། ང་ལ་དཀའ་ཐུབ་ཆུ་འཐུང་གི་གདམས་ངག་ཡོད། ། འདི་བཟའ་བཏུང་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབས་ཀྱང་རྒྱ་གར་ལ་འགྲོ། ། ལམ་བར་དང་ཡུལ་ཕྲན་འཇིགས་པ་ཆེ་ལགས་ཀྱང་། ། ང་ལ་མ་མོ་ཇག་ཆིངས་ཀྱི་གདམས་ངག་ཡོད། ། འདི་ཟླ་སྐྱེལ་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབས་ཀྱང་རྒྱ་གར་ལ་འགྲོ། ། བླ་མ་ནཱ་རོ་དང་མཻ་ཏྲི་ཡང་རྒྱ་གར་ན་བཞུགས། ། དཔལ་ཞི་བ་བཟང་པོ་ཡང་རྒྱ་གར་ན་བཞུགས། ། 