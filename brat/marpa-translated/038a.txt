འོད་ཟེར་བོད་དུ་བཀྱེ་བ་རྨི། ། ནཱ་རོ་པ་དང་མཇལ་ཏེ་འོངས། ། གསུངས་སོ། ། དེ་ནས་ནཱ་རོ་པའི་སློབ་མ་རྣལ་འབྱོར་མ་རུས་པའི་རྒྱན་ཅན་དུར་ཁྲོད་ན་བཞུགས་པའི་སར་སོང་ལ་ཟླ་བ་གཅིག་གསོལ་བ་ཐོབ་གསུངས་ནས་ཕྱིན་ཏེ་གསོལ་བ་བཏབ་པས་ལུང་བསྟན་པ། རི་གསུམ་རྩེ་ནས་དུང་འབུད་ཅིང་། ། ལུང་གསུམ་མདོ་ནས་ལམ་སྣ་འཁྲིད། ། བུམ་ནང་མར་མེ་འབར་བ་ཡིས། ། འཛམ་གླིང་འོད་ཀྱིས་གང་བར་རྨི། ། ནཱ་རོ་པ་དང་མཇལ་ཏེ་འོངས། གསུངས་སོ། ། དེ་ནས་དགེ་ཚུལ་བ་ཤེས་རབ་སེང་གེ་ན་རེ། དེ་ཡང་རྗེ་བཙུན་ལ་ངོ་མི་ཆུང་བས་ཟླ་བ་གཅིག་གསོལ་བ་ཐོབ་གསུངས་བཏབ་པས་ལུང་བསྟན་པ། བདག་གིས་མྱ་ངན་ཐང་ཆེན་ལ། ། དམུས་ལོང་འཁྲིད་དེ་གཞན་ལ་སྤྲད། ། དེ་ཡིས་མ་རིག་མིག་ཕྱེ་ནས། ། སེམས་ཀྱི་མེ་ལོང་བལྟས་པ་རྨི། ། ནཱ་རོ་པ་དང་མཇལ་ཏེ་འོངས། གསུངས་སོ། ། དེ་ནས་ནཱ་རོ་པའི་རྡོ་རྗེ་སྤུན་རི་རི་པ་དང་། ། ཀ་སོ་རི་པ་ཅན་སོང་ལ་གསོལ་བ་ཐོབ་གསུངས་ནས། རི་རི་པ་ཅན་ཟླ་བ་གཅིག་གསོལ་བ་བཏབ་པ། ལུང་བསྟན་པ། ། སྔོན་ཚེ་བྲམ་ཟེ་བཟང་ལྡན་ལ། ། རིགས་ལྡན་ཆོས་ཀྱི་རྒྱལ་པོ་ཡིས། ། དགེ་བཟང་དཔང་བཙུགས་གསོལ་བཏབ་། ། འབྲས་བུ་འདིར་འོང་མི་མཇལ་མེད། དེའི་དོན་བླ་མ་ནཱ་རོ་པའི་ཐུགས་རྗེ་དང་། སློབ་མ་མོས་གུས་ཅན་ཁྱེད་ཀྱི་གདུང་ཤུགས་ནང་འཛོམ་པའི་ནུས་པས། ད་ནང་ང་ཡང་སྐྱེ་བ་ཡང་སྔ་མ་དྲན་ཞིང་ཤེས་པ་ཞིག་བྱུང་བ་ནི་ནཱ་རོ་པ་བྲམ་ཟེ་བཟང་ལྡན་ཞབས་བྱ་བར་གྱུར། 