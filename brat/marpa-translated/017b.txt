བོད་ཡུལ་གྱི་མར་པ་ལོ་ཙྪ་ཁྱོད། ། ཆོས་བརྒྱད་ཚེ་འདིའི་དོན་མ་བསྒྲུབས། ། གཟུང་འཛིན་ང་ཁྱོད་རེས་མ་གཅོད། ། ཉེ་དུ་དགྲ་ལ་སྐུར་མ་འདེབས། ། གཞན་གྱི་ཆོས་ལ་སྒྲོ་མ་འདོགས། ། ཐོས་བསམ་མུན་སེལ་སྒྲོན་མ་ཡིན། ། ཐར་པའི་ལམ་མཆོག་འཕྲང་མ་བཅད། ། སྔར་ཡང་བླ་རྗེ་ཡིན་པའི་ཕྱོགས། ། ཕྱིས་ཡང་ཁུར་ཅིང་བློས་མ་སྤོང་། ། རང་སེམས་ནོར་བུ་རིན་ཆེན་འདི། ། དྲེད་པོ་ཆུ་ལ་མ་བསྐུར་བར། ། བག་ཟོན་ཡེངས་མེད་སྲུངས་ཤིག་དང་། ། དགོས་འདོད་བསམ་པ་ཐམས་ཅད་འགྱུར། ། ཅེས་པ་དང་། གཞན་ཡང་ཐུགས་བརྩེ་བའི་གསུང་མང་པོ་གནང་བ་རྣམས་ལ་དགྱེས་པ་བཞིན། སླར་ཡང་སྐུ་དྲུང་དུ་ཡོང་བའི་དམ་བཅའ་ཕུལ་ནས་བོད་ལ་བྱོན་ནོ། ། ། ། དེ་ནས་གསུམ་པ་དབང་དང་གདམས་ངག་སོགས་དམ་པའི་ཆོས་རྣམས་ཐོབ་ནས་སླར་བོད་དུ་བྱོན་ཚུལ་ནི། མར་པས་འཚོ་ཆས་རྣམས་རྫོགས་པ་དང་མཉམ་དུ་གཉོས་ཀྱི་ཆས་ཀྱང་ཟད་དེ། ཕན་ཚུན་དུས་བསྒྲིགས་ནས་ཚུར་ལམ་ཡང་གཉོས་དང་བསྡེབས་ནས་བྱོན་པ་ལས། གཉོས་ཀྱི་ཡིད་ལ། ངེད་གཉིས་གསེར་ང་མང་རུང་། ཆོས་ཁོ་མཁས་རིགས་སུ་འདུག་སྙམ་པའི་ཕྲག་དོག་གི་བསམ་ངན་ཤར་ཏེ། གཉོས་ལ་གྲོགས་པཎྜི་ཏ་གཉིས། ཨ་ཙ་ར་གཅིག་དང་། གཞན་ཡང་ལམ་གྲོགས་འགའ་ཟུང་འདུག་པ་ལ་གཉོས་ཀྱི་དཔེ་ཆ་སོགས་ཆས་རྣམས་བསྐུར་འདུགམར་པས་ཕྱག་དཔེའི་ཁྲེས་པོ་བྱས་བསྣམས་བྱོན་པས། གཉོས་ན་རེ། རང་རེ་ལོཙྪ་བ་ཆེན་པོ་ཁྲེས་པོ་ཁུར་བ་མི་ཡོང་བས། ཨ་ཙ་ར་འདི་ལ་བསྐུར་ཟེར་བ་སྟར་བསྐུར་བས། གཉོས་ཀྱིས་ཨ་ཙ་ར་ལ་ཕག་བརྔན་བྱིན། 