ཉི་ཟླའི་སྟེང་དུ་གར་བསྒྱུར་གླུ་ལེན་པ་མཐོང་ངོ་། དེ་ལ་གསོལ་བ་བཏབ་པས་རྣལ་འབྱོར་མ་དེ་གཉིས་ན་རེ། ནཱ་རོ་གཉིས་མེད་ཟུང་འཇུག་སྟེ། ཕྱག་རྒྱ་གཉིས་ཀྱི་མཐའ་བརྟེན་ཅིང་། ། སེང་གེ་ཞོན་ནས་ཉི་ཟླ་ཡི། ། སྟེང་ནས་། ། གར་བསྒྱུར་གླུ་ལེན་རྨི་ལམ་འཁྲུལ་པས་མི་བསླུ་འམ། ཟེར་རོ། ། དེ་ནས་ཟླ་བ་གཉིས་པ་ལ་བླ་མ་སེན་ཏ་བ་རྒྱ་གར་དུ་འབྱོན་པ་གྲོགས་སུ་ཁྲིད། རེས་བྲམ་ཟེའི་ཁྱེའུ་གསེར་ཕྲེང་ཅན་གྲོགས་སུ་ཁྲིད་ནས་བཙལ་བས་མ་རྙེད་ཅིང་། ངལ་དུབ་སྒྱིད་ལུག་པའི་ཚེ། ནམ་མཁའ་ནས་སྒྲ་ཞིག་ན་རེ། དད་གུས་རྒྱུན་ཆད་མེད་ཀྱི་རྟ། ། བརྩོན་འགྲུས་ལྕགས་གིས་མ་བསྐུལ་ན། ། གཟུང་འཛིན་རི་དྭགས་དངོས་པོ་ཡི། ། རྒྱར་ཆུད་འཁོར་བ་མི་འཁྱམ་མམ། ཟེར་རོ། ། དེ་ནས་ཟླ་བ་གསུམ་པ་ལ། ། གྲོགས་བོར་ནས་གཅིག་པུར་ཚོལ་ཞིང་། ཕྱུག་རྫི་འདྲ་ལ་དྲིས་པས་མཐོང་ཟེར་ནས་བརྔན་པ་བྱིན་ཏེ་བཙལ་བས། ནཱ་རོ་པའི་ཞབས་རྗེས་། འདུག་ས་སྤྱི་བོར་བཞག་ཅིང་བཙལ་བས། སྒྲ་ཅིག་ན་རེ། རྗེས་ནི་བྱ་ལམ་ཇི་བཞིན་དུ། ། ངོས་གཟུང་མེད་པར་མ་ཤེས་ན། ཁྱི་ཡིས་བྱ་འཕུར་གྲིབ་སྙོག་བཞིན། ། དོན་མེད་གཡང་ལ་མི་འཁྱམ་མམ། ཟེར་རོ། ། དེ་ནས་ཟླ་བ་བཞི་པ་ལ་བཙལ་བས། རི་ལོགས་ཤིག་ན་ཕར་རྣལ་འབྱོར་པ་གོས་སེར་པོ་གྱོན་པ་ཞིག་སོང་བ་ལས། ཡིན་ནམ་མིན་ནམ་བསམ་ཞིང་བསྡད་པས། གང་ཡང་སྐྱེ་བ་མེད་པ་ཡི། ། སེམས་ཉིད་ཆོས་ཉིད་ཆོས་སྐུ་རུ། ། ཐེ་ཚོམ་སྦྲུལ་མདུད་མ་གློད་ན། ། རྩེ་གཉིས་ཁབ་ཀྱིས་དོན་མི་གྲུབ། ། གསུངས་ནས་གཤེགས། དེ་ནས་ཟླ་བ་ལྔ་བ་ལ་བཙལ་བས། 