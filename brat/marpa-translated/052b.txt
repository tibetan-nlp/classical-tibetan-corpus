ཁོང་གི་གྲོགས་པོ་ཁ་ཆེའི་ལྷ་བཟོ་བ་གཅིག་གིས་དཔལ་གསང་བ་འདུས་པའི་དཀྱིལ་འཁོར་ལ་རབ་གནས་མཛད་ཅིང་གདའ་བ་ལ། དེའི་ཚོགས་གྲལ་དུ་བྱོན་པས། ཁོང་རྣམས་ན་རེ། ལོ་ཙྪ་བ་ཁྱེད་ཀྱིས་རྒྱ་གར་དུ་བྱོན། ཡུན་རིང་པོར་བཞུགས། ཁྱེད་ཀྱི་བླ་མ་ནཱ་རོ་པ་དེ་སྐུ་སྙན་པ་ཤིན་ཏུ་ཆེ་བར་གདའ་བ་ཁོང་གི་དྲུང་དུ་ཁྱེད་ཀྱིས་ཇི་ཙམ་བཞུགས། ཆོས་ནི་གང་གསན་ཁྱེད་རང་ལ་ཁོང་དུ་ཆུད་པའི་གདེངས་ཅི་ཡོད། ཁྱེད་རྒྱ་གར་ནས་བྱོན་པའི་སྐྱེས་སུ་གླུ་གཅིག་ལོང་ཟེར་བ་ལ་དེའི་ལན་དུ། ནཱརོ་པ་དང་མཇལ་ལུགས་ཀྱི་མགུར་འདི་གསུངས་སོ། ། རྗེ་གྲུབ་ཐོབ་རྣམས་ལ་ཕྱག་འཚལ་ལོ། ། སྐལ་ལྡན་བདག་ལ་བྱིན་གྱིས་རློབས། ། ང་མོས་པའི་བུ་ཡི་ལམ་སྣ་དྲོངས། ། ལར་མི་ང་ལ་གླུ་ལོང་མི་རིགས་ཏེ། ། ཁྱེད་མཆེད་གྲོགས་གོང་མའི་གསུང་མ་ལྕོགས། ། ད་ནི་འཆི་བྲོད་ཀྱི་དབྱངས་ཅིག་ལེན། ། ཁྱེད་གདན་གང་གི་ཐུགས་ལ་འདི་བཞེས་ལ། ། ཆོས་ཚུལ་བཞིན་ཉམས་སུ་ལེན་པར་ཞུ། ། ང་བོད་ཡུལ་གྱི་མར་པ་ལོ་ཙྪ་དང་། ། རྒྱ་གར་གྱི་ནཱ་རོ་པཎ་ཆེན་གཉིས། ། ལྗོངས་མེ་ཏོག་རྒྱས་པའི་གྲོང་ཁྱེར་དང་། ། རི་བོ་གསེར་གླིང་གི་དགོན་པར་མཇལ། ། དེ་ཚེ་རབསཀྱི་སྨོན་ལམ་དག་པ་འདྲ། ། གནས་བྱིན་རླབས་ཅན་དུ་གྲགས་པ་དེར། ། སྐུ་སྙན་པ་ཅན་གྱི་རྗེ་བཙུན་དེ། ། ལོ་བཅུ་དྲུག་ཟླ་བ་བདུན་དུ་བསྟེན། ། དབང་བཞི་ཡོངས་རྫོགས་ལན་བདུན་ཞུས། ། དཔལ་བདེ་མཆོག་འཁོར་ལོའི་བྱིན་བརླབས་མཛད། ། རྒྱུད་ཟབ་མོ་དགྱེས་པ་རྡོ་རྗེ་གསུངས། ། ཡི་དམ་ལྷན་ཅིག་སྐྱེས་མ་གནང་། ། 