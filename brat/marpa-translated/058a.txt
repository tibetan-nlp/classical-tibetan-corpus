རྒྱལ་པོ་ལྟ་བུར་ངོ་ཤེས་ན། ། ཀུན་གྱིས་མཆོད་ཅིང་བཀུར་བར་བྱེད། ། རིགས་ལྡན་ཁྱེད་ཀྱིས་གང་མཐོང་བ། ། དྲིན་ཅན་ཕ་ལྟར་ངོ་ཤེས་པས། ། ཆོས་ཀྱི་རྒྱལ་སྲིད་རྒྱུན་མི་ཆད། ། བུ་ཁྱོད་ཀྱི་བག་ཆགས་རྨི་ལམ་ན། ། རྗེ་མངའ་བདག་ཆེན་པོ་བྱོན་ནས་ཀྱང་། ། སྐྱེ་མེད་མཚོན་པའི་བརྡ་བསྟན་ཞིང་། ། ཡི་གེ་མེད་པའི་ཆོས་གསུངས་པས། ། མཐའ་ལས་འདས་པའི་དོན་རྟོགས་ནས། ། སྔར་མ་སྐྱེས་པའི་ཉམས་ཤར་བ། ། དེ་དོན་གང་ལགས་སྨྲ་བར་རིག། ། ཞེས་གསུངས་པས། ཡང་རྗེ་མར་པས། རྨི་ལམ་དུ་གསན་ཞིང་ཐུགས་ཉམས་སུ་བྱོན་པ་རྣམས། བླ་མ་སེན་ཏ་བས་དབུ་མཛད་པའི་མཆེད་གྲོགས་རྣམས་ལ་རྟོགས་པར་ཕུལ་བ། ། ། ། རྗེ་བརྟུལ་ཞུགས་སྤྱོད་པའི་སེན་ཏ་པ། ། མཚན་ལྷ་ཡིས་ལུང་བསྟན་ངོ་མཚར་ཆེ། ། དཔལ་གཉིས་མེད་རོལ་པའི་ཕྱག་འོག་ན། ། སེམས་ཐ་དད་མེད་པའི་རྡོ་རྗེའི་སྤུན། ། ཤྲཱི་གུན་མ་དྷིས་དབུ་། ། མཛད་གྲལ་གཡས་ལ་བཞུགས་པའི་དཔའ་བོ་གསོན། ། དེ་འོག་སྦས་པའི་རྣལ་འབྱོར་མ། ། ལྕམ་སུ་ཀ་བདྲ་དབུ་། ། མཛད་གྲལ་གཡོན་ན་བཞུགས་པའི་དཔའ་མོ་གསོན། ། སྤྱིར་ཆོས་རྣམས་ཐམས་ཅད་སྒྱུ་མ་སྟེ། ། རྨི་ལམ་སྒྱུ་མ་ཁྱད་པར་འཕགས། ། ནམ་སྲོད་ལ་བག་ཆགས་རྨི་ལམ་བྱུང་། ། དེ་ལ་བཟའ་གཏད་ཅི་ཡང་མེད། ། ནམ་གུང་བདུད་ཀྱི་སྤྲུལ་པ་སྟོན། ། དེ་ལ་ཡིད་བརྟན་བྱར་མི་རུང་། ། ཐོ་རངས་ལྷ་ཡི་ལུང་བསྟན་པ། ། ཆེ་ན་ངོ་མཚར་དེ་ཆེ་མོད། དགུང་ད་ནང་སྐྱ་རེངས་ཤར་བ་ལ། ། རྗེ་མངའ་བདག་ཆེན་པོ་བྱོན་ནས་ཀྱང་། ། མཐར་ཐུག་སྟོན་པའི་ཆོས་གསུངས་པ། ། 