ཤིང་ཙན་དན་སྨན་གྱི་སྡོང་པོ་ལ། ། ནཱ་རོའི་ཐུགས་རྗེའི་རྣམ་འཕྲུལ་གྱིས། ། དགྱེས་རྡོར་སྤྲུལ་པའི་ལྷ་དགུ་ཡི། ། ཡུམ་ལྷན་གཅིག་སྐྱེས་མའི་ཐུགས་ཀ་ནས། ། ཨཥྚ་སྔགས་ཀྱི་འཁོར་ལོ་དེ། ། སྤུ་ཤད་རྩེ་མོས་བྲིས་འདྲ་ལས། ། འོད་ཟེར་སྣ་ཚོགས་འཕྲོ་བ་ཡིས། ། བདག་ལ་རྗེས་སུ་གནང་བར་མཛད། ། ངོ་མཚར་ཆེ་ན་དེ་ཆེ་མོད། ། ང་རང་དབང་མེད་པར་མཆི་མ་ཤོར། ། ངུ་སྙིང་འདོད་པའི་གདུང་སེམས་སྐྱེས། ། རབ་ཏུ་མ་བཟོད་སྨྲེ་སྔགས་བཏོན། ། རྩེ་གཅིག་ཡིད་ཀྱིས་གསོལ་བ་བཏབ། ། ཐུགས་རྗེས་གཟིགས་ནས་མདུན་དུ་བྱོན། ། མཐོང་ལམ་ལྟ་བུའི་དགའ་བ་སྐྱེས། ། ངོ་མཚར་ཆེ་ན་དེ་ཆེ་མོད། ། ངས་དཀོན་པའི་རིན་ཆེན་གསེར་ཕྱེ་ཕུལ། ། ང་ནི་དེ་ཀུན་མི་འདོད་གསུངས། ། ཡང་ཡང་བསྐྱར་ཏེ་བཞེས་པར་ཞུས། ། ཕ་བླ་མ་དཀོན་མཆོག་མཆོད་ཅིག་གསུངས། ། ལྟོས་མེད་ནགས་ཀྱི་གསེབ་ཏུ་གཏོར། ། ཁོ་བོ་ཕངས་སེམས་སྐྱེས་པ་ལས། ། ཁྱོད་འདོད་ན་སླར་ཡང་ཡོད་དོ་གསུངས། ། ཕྱག་ཐལ་སྦྱར་སྙིམ་པ་ཁ་ཕྱེ་བས། ། མ་གོད་མ་ཉམས་སྔ་མ་བཞིན། ། ངོ་མཚར་ཆེ་ན་དེ་ཆེ་མོད། ། ཞབས་མཐེ་བོངས་ལ་བརྡབས་པ་ལས། ། རྡོ་དང་གསེག་མ་གསེར་དུ་གྱུར། ། ཐམས་ཅད་གསེར་གླིང་ཡིན་ནོ་གསུངས། ། ངོ་མཚར་ཆེ་ན་དེ་ཆེ་མོད། ། སྤྱན་ལྟ་སྟངས་མཁའ་ལ་གཟིགས་པ་ཡིས། ། ལྟང་དཀར་ཉ་ཡི་ཁོག་པ་ནས། ། ཚོགས་ཀྱི་འཁོར་ལོའི་མཆོད་པ་བཤམས། ། རོ་བརྒྱ་ལྡན་པའི་ཁ་ཟས་བྱུང་། ། ངོ་མཚར་ཆེ་ན་དེ་ཆེ་མོད། ། ཡན་ལག་བརྒྱད་ལྡན་རྫིང་བུ་རུ། ། ཁྲུས་བྱས་སྲུང་འཁོར་ཁྭ་ཏྭས་ཁྱེར། ། 