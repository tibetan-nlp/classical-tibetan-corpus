སྙན་གྲགས་ཀྱི་སྒོ་ནས་ཆོས་ཞུ་མཁན་མང་བའི་སྟོབས་ཀྱིས་གསེར་གྱི་འབུལ་བ་མང་པོ་བྱུང་བའི་མཐར། མར་པ་མགོ་ལེགས་ཀྱི་སར་དབང་བསྐུར་ཅིག་མཛད་པའི་ཚེ། དབང་གི་དངོས་གཞི་ཟིན་ནས་རེས་ཆོག་རྣམས་མཛད་དགོས་དགོངས་པའི་བར་དོ་ལ། རྗེ་མར་པ་མནལ་དང་འོད་གསལ་འདྲེས་པའི་ངང་ལ་སོང་བའི་གཟིགས་སྣང་ལ། སྐུ་མདུན་ན་ཚུར་དར་གྱི་གོས་དང་རུས་པའི་རྒྱན་གསོལ་བའི་བུད་མེད་མཛེས་མ་གསུམ་བསྒྲིགས་ནས། སྔར་པཎ་ཆེན་ནཱ་རོས་གསུངས་པའི་བརྡ་ཚིག་མ་གོ་བ་དེ་རྣམས་འགྲོལ་བའི་ཕྱིར། དབུས་མའི་ལམ་གཡས་གཡོན་གཉིས་ཀྱིས་བཏེགས་ནས་དབྱངས་འདི་སྐད་དོ། ། ། ། མཁའ་འགྲོ་ནམ་མཁའི་མེ་ཏོག་གིས། ། སྙན་རྒྱུད་མོ་གཤམ་རྟ་ཞོན་ནས། ། བརྗོད་མེད་རུས་སྦལ་སྤུས་བྲབས་ཏེ། ། སྐྱེ་མེད་རི་བོང་ཕུར་པ་ཡིས། ། ཏེ་ལོ་ཆོས་ཉིད་ཀློང་དུ་བསད། ། ཏེ་ལོ་ལྐུགས་པའི་སྨྲ་བསམ་བརྗོང་མེད་ཀྱིས། ། ནཱ་རོ་དམུས་ལོང་མཐོང་མེད་བདེན་མཐོང་གྲོལ། ནཱ་རོ་འོན་པ་ཆོས་ཉིད་ཆོས་སྐུའི་རི་བོ་ལ། ། བློ་གྲོས་ཞ་བོ་འོད་གསལ་འགྲོ་འོང་མེད་པར་རྒྱུག། ཉི་ཟླ་དགེས་པ་རྡོ་རྗེ་སྟེ། ། གར་མཁན་དུ་མ་རོ་གཅིག་ཡིན། ། དུང་ནི་སྙན་པ་ཕྱོགས་བཅུར་གྲགས། ། འབུད་པ་སྣོད་ལྡན་དག་ལ་འབུད། འཁོར་ལོ་བདེ་མཆོག་འཁོར་ལོ་སྟེ། ། བསྐོར་བ་སྙན་བརྒྱུད་འཁོར་ལོ་ཉིད། ། བུ་ཆུང་ཞེན་པ་མེད་པར་བསྐོར། ། ཅེས་ཕྲལ་ཐུགས་དམ་སད་པ་དང་། ཐལ་མོ་སྦྱར་ནས་སྤྱན་ཆབ་བསིལ་ཞིང་འདུག་པས། 