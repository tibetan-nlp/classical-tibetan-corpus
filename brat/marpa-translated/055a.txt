རང་བྱུང་ཤེལ་གྱི་ཕ་བོང་ལ། ། ནཱ་རོ་གཤེགས་པའི་ཞབས་རྗེས་མཐོང་། ། ངོ་མཚར་དེ་ལས་ཆེ་བ་མེད། ། མངའ་བདག་རྒྱལ་སྲས་མཻ་ཏྲི་པ། ། ནགས་སུ་དབང་བསྐུར་མཛད་པའི་ཚེ། ། དུར་ཁྲོད་རྒྱུ་བའི་ཅེ་སྤྱང་རྣམས། ། དངོས་སུ་གཏོར་མ་ལེན་པ་མཐོང་། ། ས་གསུམ་གནས་པའི་ཌཱ་ཀི་རྣམས། ། དངོས་སུ་མཛད་སྤྱོད་བྱེད་པ་མཐོང་། ། ཕྱི་སྣང་བ་སྒྱུ་མའི་འཁྲུལ་འཁོར་འདིར། ། གཡོ་མེད་ནམ་མཁའི་ཁྱིམ་དུ་ཚུད། ། བག་ཆགས་རྨི་ལམ་སྣང་བ་དེ། ། འོད་གསལ་ངང་དུ་ཡལ་ཏེ་ཐལ། ། སྒྲོན་ཤིང་མར་མེ་མཛུབ་གང་ལ། ། ཞག་བདུན་བར་དུ་སྣང་བ་བྱུང་། ། ལམ་འབྲལ་མེད་སྒོམ་པའི་རྣལ་འབྱོར་བ། ། མཻ་ཏྲི་ཆེན་པོའི་ཞབས་ལ་རེག། ཕ་བྲམ་ཟེ་ཆེན་པོའི་བརྒྱུད་པ་འཛིན། ། ངོ་མཚར་ཆེ་བ་དེ་འདྲ་མཐོང་། ། བདག་གི་རྟོགས་པ་བཤད་ན་ཡང་། ། ཁྱེད་འགའི་ཐུགས་ལ་མི་ཤོང་སྟེ། ། ཟུར་ཙམ་བཤད་ན་འདི་ལྟར་གདའ། ། འོད་གསལ་གདེང་དང་ལྡན་ལགས་པས། ། ལྟ་བ་ལ་ཕྱོགས་རིས་མེད་དོ་ཨང་། ། སྒོམ་རྒྱུན་ཆད་མེད་པ་ཆུ་བོའི་གཞུང་། ། ཐུན་བཞིར་སྒོམ་དུ་མི་སྣང་གི། ཚུལ་འཆོས་རྟོགས་པ་བོར་བ་ཡིས། ། མཉམ་རྗེས་རྟོག་པ་མི་འདུག་གི། རླུང་སེམས་གཉིས་ལ་དབང་ཐོབ་པས། ། འཁོར་བའི་འཇིགས་པ་ཡལ་ནས་ཐལ། ། དེ་རྣམས་བདག་གི་རྟོགས་པ་ལགས། ། ཞེས་གསུངས་པས། དེར་ཚོགས་པ་རྣམས་རྗེ་མར་པ་ལ་བླ་མ་ལྟ་བུའི་མཐོང་སྐྱེས་སོ། དེ་ནས་དུར་ཁྲོད་དུ་ཅེ་སྤྱང་གི་སྐད་དང་འུར་སྒྲ་ཞིག་བྱུང་བས། ཁོང་རྣམས་ན་རེ། ཚོགས་སྲོད་ལ་ཐོན་པ་བྱེད་དགོས། 