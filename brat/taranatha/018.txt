སོགས་པའི་རྩོམ་པ་མེད་པར་ཡང་འགྲོ་བ་འདི་དག་ནི་གདོན་མི་ཟ་བར་འཆི་བར་འགྱུར་བ་ཡིན་ན། དེ་དག་གསོད་པའི་སྦྱོར་བ་ཀུན་ཏུ་རྩོམ་པ་ནི་ཤིན་ཏུ་བླུན་པ་སྟེ། མི་མཁས་པ་འགའ་ཞིག་ཉི་མ་ནུབ་པར་གྱུར་པ་ལ་དབྱུག་པས་བདའ་བར་བྱས་ནས་བདག་ཉིད་རྒྱལ་བས་སྙེམས་པ་བཞིན་ནོ། ། གཞན་ཡང་བྲམ་ཟེ་དག་ཉོན་ཅིག སངས་རྒྱས་འཇིག་རྟེན་ཕན་བརྩོན་པའི། ། ཆོས་ནི་འཚེ་བ་མེད་པ་ཡིན། ། དེ་ལ་ཡིད་རྟོན་དེའི་རྗེས་ཞུགས། དེ་ཡང་འཚེ་བ་མེད་པར་བརྗོད། ། ཡུན་རིང་ཕན་པའི་བྱ་བ་མཛད། ། དེ་ལས་བྱང་ཆུབ་ཐོབ་གྱུར་ནས། ། རྟག་ཏུ་འཚེ་མེད་ཕན་པར་སྤྱོད། ། འཁོར་ལའང་ཕན་པ་བརྩོན་པར་འདོམས། ། བྲམ་ཟེའམ་ཡང་ན་དགེ་སྦྱོང་ནི། ། གཞན་གྱིས་ཐོས་པའི་ཚིག་ལ་ཡང་། ། འདིས་གནོད་བྱས་པའི་གཏམ་ཡོད་མིན། ། ཀུན་ཏུ་དགེ་བའི་ངང་ཚུལ་འདིའོ། ། དྲག་པོ་དུར་ཁྲོད་གནས་ལ་དགའ། ། མི་ཤ་ཚུལ་བུ་རྐང་དག་ཟ། ། གཏུམ་ཞིང་སྲོག་ཆགས་གསོད་དགའ་བར། ། ལྷ་ཆེན་ཉིད་ཀྱི་ཆོས་ལས་བཤད། ། གཞུང་ཡང་འཚེ་བས་དྲི་མར་བྱས། ། དེ་ལ་རབ་ཡིད་རྟོན་པ་ཡང་། ། རྟག་ཏུ་འཚེ་བ་ལོངས་སྤྱོད་པ། ། འདི་ལ་འཁས་པ་སུ་ཞིག་མགུ། ། དཔའ་བོ་ཡོན་ཏན་ཉིད་ཡིན་ན། ། སེང་གེ་སྟག་ལ་སོགས་པ་ཡང་། ། མཆོད་བྱ་ཉིད་དུ་འགྱུར་མིན་ནམ། ། ཞི་བར་སེམས་པ་ཡོན་ཏན་ཉིད། ། ཅེས་པ་ནི། རྒྱུད་ཆགས་དང་པོའོ། ། དེ་དག་ལ་སོགས་པ་སྐྱོན་དང་ཡོན་ཏན་གྱི་ཁྱད་པར་བསྟན་པའི་སྒོ་ལྔ་བརྒྱའི་བར་དུ་རྒྱུད་ཆགས་བཟླས་པས་བྲམ་ཟེ་དེ་གཉིས་ཀྱིས་ཀྱང་བདེན་པར་གོ་སྟེ། དཀོན་མཆོག་གསུམ་ལ་ལྷག་པར་དད་པར་གྱུར་ཏོ། ། བྲམ་ཟེའི་བུ་དགེ་བ་སྔར་ནས་དད་པ་ཉིད་ལྷག་པར་འཕེལ་བས། དེ་གསུམ་ཆར་བློ་གྲོས་གཅིག་པར་གྱུར་ནས་རང་གི་ཁྱིམ་དུ་སོང་སྟེ་མ་ལ་སྨྲས་པ། བདག་ཅག་རྣམས་ཀྱིས་སངས་རྒྱས་ཀྱི་ཡོན་ཏན་ཤེས་པས་སྟོན་པའི་སྐུ་གཟུགས་བཞུགས་པའི་ལྷ་ཁང་རེ་བཞེངས་པར་བྱེད་ན། ས་གང་ཡིན་པ་མས་སྟོན་ཅིག དེ་ནས་མ་དེས་བསྟན་པ་ལྟར་བྲམ་ཟེ་རྒྱལ་བས་ནི་ཝཱ་རཱ་ཎ་སཱིའི་ཆོས་འཁོར་གནས་སུ་སྐུ་གཟུགས་ཀྱི་ལྷ་ཁང་བཞེངས་སོ། ། སྟོན་པ་ཉིད་བཞུགས་པའི་གཙུག་ལག་ཁང་རྣམས་ནི། དངོས་གནས་ལ་སྤྲུལ་པའི་རང་བཞིན་ཅན་ཡིན་པའི་ཕྱིར་སྤྲུལ་པ་བསྡུས་པར་མངོན་ནའང་སེམས་ཅན་རྣམས་ཀྱི་སྣང་ངོར་རལ་འདྲུམ་ལ་སོགས་པའི་སྐྱོན་གྱིས་དུས་དེ་ཙམ་ན་ཤུལ་ཙམ་ལས་མེད་དོ། ། དེའི་ཕྱིར་བྲམ་ཟེ་ལེགས་རྒྱལ་གྱིས་ནི་རྒྱལ་པོོའི་ཁབ་ཀྱི་འོད་མའི་ཚལ་དུ་སྐུ་གཟུགས་དང་ལྷ་ཁང་བཞེངས། ཆུང་བ་བྲམ་ཟེ་དགེ་བས་ནི། རྡོ་རྗེའི་གདན་གྱི་གནྡྷོ་ལ་སྟེ། དྲི་གཙང་ཁང་བྱང་ཆུབ་ཆེན་པོ་དང་བཅས་པ་བཞེངས་ཏེ། བཟོ་བོ་ནི་ལྷ་ཡི་བཟོ་བོ་མིའི་རྣམ་པར་སྤྲུལ་ཏེ་འོངས་པ་རྣམས་ཀྱིས་བྱས་ཏེ། དེ་ལ་བྱང་ཆུབ་ཆེན་པོ་བཞེངས་པའི་རྒྱུ་ཚོགས་རྣམས་དང་། ལྷ་བཟོ་བ་རྣམས་དང་བྲམ་ཟེ་དགེ་བ་རྣམས་ནང་དུ་འདུག ཞག་བདུན་གྱི་བར་དུ་གཞན་སུ་ཡང་ནང་དུ་མི་འོང་བར་བྱས་པ་ལས་ཞག་དྲུག་སོང་བ་ན། བྲམ་ཟེ་སྤུན་གསུམ་གྱི་མ་འོངས་ཏེ་སྒོ་བརྡུངས་སོ། ། དེར་ཞག་དྲུག་ལས་མ་ལོན་ཏེ། ནངས་པར་སྒོ་དབྱེའོ་ཞེས་བྱས་པས། མ་ན་རེ། ང་ནི་དོ་ནུབ་འཆི་བ་ཡིན་ན། ད་ནི་སའི་སྟེང་ན་སངས་རྒྱས་ཀྱི་ཞལ་མཐོང་བ་ཁོ་མོ་ཁོ་ནར་ཟད་པས་ཕྱིས་གཞན་གྱིས་སྐུ་གཟུགས་དེ་བཞིན་གཤེགས་པ་འདྲ་བ་དང་མི་འདྲ་བ་མི་ཤེས་སོ། ། དེ་བས་ན་ངེས་པར་སྒོ་ཕྱེ་ཞིག་ཅེས་ཟེར་བས་སྒོ་ཕྱེ་བ་ན། བཟོ་བོ་རྣམས་མི་སྣང་བར་གྱུར་ཏོ། ། 