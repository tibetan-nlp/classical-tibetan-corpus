ཐུགས་རྗེ་ཆུང་དུ་མི་འགྲོ་བ། ། སངས་རྒྱས་སྤྱི་ཡི་དམ་ཚིག་ཡིན། ། ཡི་དམ་བདེ་མཆོག་ཡབ་ཡུམ་ལ། ། དུར་ཁྲོད་རུས་པའི་རྒྱན་གྱིས་མཛེས། ། ནམ་མཁར་དཀྱིལ་འཁོར་རྫོགས་པ་ལ། ། དཔའ་བོ་དཔའ་མོའི་མཆོད་སྤྲིན་འཁྲིགས། ། ལོངས་སྤྱོད་རྫོགས་པའི་ཡེ་ཤེས་ལྷ། ། དབང་བསྐུར་དངོས་གྲུབ་མྱུར་དུ་འབྱུང་། ། འདི་ལ་གསོལ་བ་འདེབས་ནུས་ན། ། བྱིན་བརླབས་ཆུང་དུ་མི་འགྲོ་བ། ། མཁའ་འགྲོ་སྤྱི་ཡི་དམ་ཚིག་ཡིན། ། ཐུབ་པ་ཆོས་སྐུའི་ཕྲིན་ལས་ཀྱིས། ། སྤྲུལ་སྐུ་སྣ་ཚོགས་ཅིར་ཡང་སྟོན། ། ཤེལ་གྱི་མཆོད་རྟེན་ཁྲུ་གང་ལ། ། མདོ་ཡི་སངས་རྒྱས་སྟོང་རྩ་དང་། ། རྒྱུད་སྡེ་བཞི་ཡི་ཕྲ་བཏབ་སྟེ། ། དངོས་སུ་བྱོན་པ་ངོ་མཚར་ཆེ། ། མ་ཡེངས་གསོལ་བ་འདེབས་ནུས་ན། ། ཕྲིན་ལས་ཆུང་དུ་མི་འགྲོ་བ། ། ཆོས་སྐྱོང་སྤྱི་ཡི་དམ་ཚིམ་ཡིན། ། བླ་མ་སྐུ་གསུམ་དབྱེར་མེད་ནི། ། རྫུ་འཕྲུལ་བཀོད་པ་ཅིར་ཡང་སྟོན། ། ཆུང་ལ་དོད་པའི་སྐུ་འབྲས་ཅན། ། དངོས་སུ་བྱོན་པ་ངོ་མཚར་ཆེ། ། མོས་གུས་གདུང་བ་དྲག་པོ་ཡིས། ། སྙིང་ནས་གསོལ་བ་འདེབས་ནུས་ན། ། དངོས་གྲུབ་ཆུང་དུ་མི་འགྲོ་བ། ། གྲུབ་ཐོབ་ཡོངས་ཀྱི་དམ་ཚིག་ཡིན། ། དམ་ཚིག་དངོས་སུ་སྲུང་བ་ན། ། དམ་ཅན་ཡོངས་ཀྱིས་དངོས་གྲུབ་སྟེར། ། གཅིག་པུར་རི་ཁྲོད་ཟིན་པ་ན། ། མ་དང་མཁའ་འགྲོ་ངང་གིས་འཁོར། ། ཆོས་ལ་ངོ་ལྐོག་མ་བྱས་ན། ། མྱུར་དུ་གྲུབ་པའི་སྔ་ལྟས་ཡིན། ། ནང་དུ་སྐྱིད་འདོད་མི་འདུག་ན། ། ཉོན་མོངས་རྩ་བ་བུད་པ་ཡིན། ། བདག་དང་དངོས་པོར་མི་འཛིན་ན། ། འདྲེ་བདུད་བར་ཆད་སོད་པ་ཡིན། ། ཕྱོགས་དང་རིས་སུ་མི་འདུག་ན། ། ལྟ་བ་ཡོངས་སུ་དག་པ་ཡིན། ། འཁོར་འདས་སྟོང་པར་འཆར་ནུས་ན། ། སྒོམ་པ་ཡོངས་སུ་དག་པ་ཡིན། ། བརྟུལ་ཞུགས་ཁོང་ནས་བརྡོལ་བ་ན། ། སྤྱོད་པ་ཡོངས་སུ་དག་པ་ཡིན། ། 