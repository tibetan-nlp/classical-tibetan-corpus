བརྟུལ་ཞུགས་ནུས་པས་བཀའ་ཉན་མཛད། ། རྡོ་རྗེ་འཛིན་པ་ཁྱེད་ལ་བསྟོད། ། བདེ་གཤེགས་བླ་མ་ཐུགས་རྗེ་ཅན། ། མངའ་འབངས་བོར་ནས་དམ་ཆོས་མཛད། ། པཎ་ཆེན་ནཱ་རོ་ལ་། ། སོགས་བླ་མཀུན་ལས་གདམས་ངག་ཞུས། ། རྒྱུད་སྡེའི་སློབ་གཉེར་འགའ་རེ་ཚར། ། ལྷོ་དུག་མཚོ་ཁོལ་མའི་དོ་རི་ལ། ། དཔལ་ཞི་བ་བཟང་པོའི་ཞབས་དྲུང་དུ། ། དམ་པ་ཁྱེད་ཀྱིས་ཐུགས་རྗེས་བཟུང་། ། སྲོག་ཕངས་པ་མེད་པར་དྲུང་དུ་འོངས། ། རི་བོ་མེ་འབར་གྱི་དགོན་པ་ན། ། ཤིང་ནྱ་གྲོ་ཧ་ཡི་བསིལ་གྲིབ་ལ། ། མངའ་བདག་རྒྱལ་སྲས་མཻ་ཏྲི་པ། ། ཕ་སངས་རྒྱས་ཁྱེད་དང་ད་ལྟ་མཇལ། ། ཉི་མ་ཤར་འདྲི་འི་དད་པ་སྐྱེས། ། ཤི་ཡང་ཕོད་པའི་དད་པ་ཡིས། ། ཁ་གཏིང་མེད་པར་གསོལ་བ་བཏབ། ། རྒྱུན་ཆད་མེད་པར་བྱིན་གྱིས་བརློབས། ། བྲམ་ཟེ་ཆེན་པོའི་སྲོལ་འཛིན་ཅིང་། ། སྤྲུལ་པའི་རི་ཁྲོད་དབང་ཕྱུག་དྲུང་། ། ལེགས་པར་འོངས་པ་དམ་པའི་ཆོས། ། ཐེག་པའི་ཡང་རྩེ་སྙིང་པོའི་དོན། ། མཐའ་བྲལ་ཕྱག་རྒྱ་ཆེན་པོ་དེ། ། ནམ་མཁའ་ལྟ་བུར་གནང་བར་ཞུ། ། ཞེས་གསོལ་བ་བཏབ་པ་ལས། མངའ་བདག་གིས་རྗེས་སུ་བཟུང་སྟེ་དབང་བསྐུར་རྣམས་རྫོགས་པར་མཛད་ཅིང་། ། གསང་མཚན་ཐུགས་ཀྱི་རྡོ་རྗེར་བཏགས། ། དེའི་ཚེ་བླ་མ་མཉེས་པའི་མཆོད་པ། ། མཁའ་འགྲོ་མཉེས་པའི་ཚོགས་གཏོར་རྣམས་བཤམས་པས་ཡ་མཚན་པའི་ལྟས་མང་པོ་བྱུང་ཞིང་། བླ་མས་ཕྱག་རྒྱ་ཆེན་པོའི་གདམས་ངག་ངོ་སྤྲོད་དང་བཅས་པ། རྒྱུད་བསྟོད་པ་གླུར་བླངས་འགྲེལ་པ་དང་བཅས་པ། དོ་ཧའི་བཤད་པ་དང་བཅས་པ་རྣམས་ཅིག་ཆར་དུ་སྒྲོ་འདོགས་ཆོད་པར་གནང་ཞིང་། ཉམས་སུ་བླངས་པས་ཉམས་རྟོགས་པ་བཟང་པོ་ཐུགས་ལ་འཁྲུངས་པས་ཐུགས་དགྱེས་པར་གྱུར་ཚེ། 