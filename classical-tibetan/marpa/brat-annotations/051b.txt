དཔལ་རི་ཁྲོད་ཞབས་ཀྱིས་བྱིན་བརླབས་ཤིང་། ། དགོངས་པ་མཐར་ཐུག་གི་སྙིང་པོའི་དོན། ། ཆོས་ཕྱག་རྒྱ་ཆེ་ལ་མངའ་བརྙེས་པ། ། རྗེ་མངའ་བདག་ཆེན་པོའི་ཞབས་ལ་འདུད། ། གྲོགས་སྙིང་དང་འདྲ་བའི་རྡོ་རྗེ་སྤུན། ། འབྲལ་ཐབས་མེད་དོ་མཆེད་ལྕམ་རྣམས། ། ཐ་དད་ལུས་ལ་སེམས་རྒྱུད་གཅིག། དཔལ་འཇིགས་མེད་གྲགས་པ་མ་ལགས་སམ། ། ང་རྒྱ་གར་ཡུལ་ནས་ཡོང་པ་དང་། ། ཁྱེད་བལ་ཡུལ་མཐིལ་ན་བཞུགས་པ་གཉིས། ། ཚེ་འདུ་བྱེད་དབང་དུ་མ་ཐལ་བར། ། ཁ་སང་དེ་རིང་དུས་བཟང་ལ། ། མཁའ་འགྲོ་མཆོད་པའི་ཚོགས་གྲལ་དུ། ། དུས་མཚུངས་ཞལ་ཡང་འཛོམ་པ་དེ། ། དམ་ཚིག་ངོ་ལྐོག་མེད་པར་ངེས། ། མི་ཁོ་བོ་ཤིན་ཏུ་སྤྲོ་བ་སྐྱེས། ། ཁྱེད་དགའ་རུ་ཚོར་རམ་འདིར་བཞུགས་རྣམས། ། ང་བློ་རྨོངས་བོད་ཀྱི་བན་ཆུང་ལ། ། མི་ཁྱེད་ཀྱིས་མཚན་སྙན་ལོ་ཙྪར་བཏགས། ། ཁྱོད་སྒྲ་སྒྱུར་བོད་ཀྱིས་གླུ་ལོང་ཟེར། ། ངག་འདྲེན་པའི་གྲེ་འགྱུར་མི་བདེ་ཡང་། ། ཁྱེད་གོང་མ་རྣམས་ཀྱི་བཀའ་མ་ལྕོགས། ། རྗེ་ནཱ་རོ་མཻ་ཏྲི་རྣམ་གཉིས་ལ། ། སྐུ་དྲིན་རྗེས་སུ་དྲན་པའི་གླུ། ངོ་མཚར་ཅན་གྱི་མཐོང་ལུགས་ཡོད། ། སྙན་ལྷན་ནེར་གསོན་ཅིག་མཆེད་གྲོགས་རྣམས། ། རྗེ་རྟོགས་པ་ཅན་གྱི་མཻ་ཏྲི་པ། ། མི་ཁོང་གི་སྙན་པ་རྒྱང་ནས་ཁུམས། ། སྤྲུལ་སྐུ་བཞུགས་གནས་རྒྱ་གར་ཡུལ། ། ལྗོངས་ཡངས་པ་ཅན་གྱི་གྲོང་ཁྱེར་དུ། ། ས་སྐྱོང་རྒྱལ་པོའི་ཅོད་པན་གྱིས། ། ཞབས་ཀྱི་ཟེའུ་འབྲུ་བསྟེན་མཛད་ཅིང་། ། གནས་ལྔ་རིག་པའི་མཁས་པ་རྣམས། ། མངའ་བདག་གཙུག་གི་རྒྱན་ཡིན་ཞེས། ། 