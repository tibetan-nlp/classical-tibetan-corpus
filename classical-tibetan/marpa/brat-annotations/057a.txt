ཕྱི་ནང་གི་བར་ཆད་མི་འབྱུང་ཞིང་། ། གདུལ་བྱ་སྣོད་ལྡན་ཡོད་དོ་ཞེས། ། ལུང་བསྟན་བྱིན་གྱིས་བརླབས་པར་མཛད། ། དེ་ཞིང་སྐྱོང་གི་མཁའ་འགྲོ་ཡིན་པར་ངེས། ། དེ་ཡང་རྗེ་བཙུན་ཁྱེད་ཀྱི་དྲིན། ། མདང་བག་ཆགས་གཉིད་ཀྱི་རྨི་ལམ་ན། ། རྗེ་མངའ་བདག་རྒྱལ་སྲས་མཻ་ཏྲི་པ། ། ཁོང་སེང་གེ་ཆིབས་ནས་མཁའ་ལ་གཤེགས། ། མི་ཁོ་བོའི་མདུན་དུ་བྱོན་ནས་ཀྱང་། ། སྐྱེ་མེད་མཚོན་པའི་བརྡ་གསུམ་བསྟན། ། ཡི་གེ་མེད་པའི་ཆོས་གཅིག་གསུངས། བརྗོད་དུ་མེད་པའི་དོན་གཅིག་རྟོགས། ། སྔོན་ཆད་མེད་པའི་ཉམས་གཅིག་ཤར། ། ནམ་ལངས་གཉིད་དེ་སད་ཙ་ན། ། རྗེ་ཡང་ཡང་དྲན་ནོ་མཻ་ཏྲི་པ། ། མི་ཁོ་བོའི་མིག་སྔར་འབྲལ་མ་ཕོད། ། གདོང་མཆི་མས་གང་བའི་ངུ་འབོད་ཤོར། ། དབུགས་ཁ་ནས་མ་ཐོན་བྱང་ཁོག་རྒྱངས། ། ཕ་སྙིང་ལ་འདོད་དོ་སྐོམ་ཆུ་ལྟར། ། མི་ཁོ་བོའི་གདུང་སེམས་མཁྱེན་ལགས་སམ། ། ཕ་ཡིས་ལམ་སྣ་དྲོངས་ཤིག་སྤྲུལ་པའི་སྐུ། ། ལར་རྨི་ལམ་བག་ཆགས་ཡིན་མོད་ཀྱང་། ། ཕ་རྗེ་བཙུན་བྱོན་པ་ངོ་མཚར་ཆེ། ། སེམས་དགའ་ལ་མི་དགའ་མཐོ་དམན་བྱུང་། ། ཁྱེད་འདིར་བཞུགས་ཀྱི་སྙན་དུ་ཞུས་པ་ལགས། ། ཞེས་གསུངས་པ་དང་། ཡང་བླ་མ་སེན་ཏ་བས། རྗེ་མར་པ་ལ་བྲོད་པ་བསྐྱེད་ཅིང་། བླ་མའི་ངོ་བོ་གཅིག་ལ་རང་རང་གི་མཐོང་སྣང་ལྟར་ལས་ཡོན་ཏན་ཐ་དད་དུ་འབྱུང་བ་དང་། རྨི་ལམ་དེ་རྣམས་ཇི་ལྟར་བྱུང་ཚུལ་དྲི་བའི་ཕྱིར་ལན་གསུངས་པ། གྲོགས་སྙིང་དང་འདྲ་བའི་ལོ་ཙྪ་བ། ། བུ་ཁྱེད་ལ་དད་པ་གཏིང་ནས་ཡོད། ། གཞི་རང་དབང་ཐོབ་པའི་འདུན་པ་ཡོད། ། 