རྗེ་ནཱ་རོ་ཆེན་པོས་ཞལ་གྱིས་བཞེས། ། སེང་ལྡེང་ནགས་ཀྱི་དུར་ཁྲོད་དུ། ། ཚོགས་འཁོར་རིམ་པ་གསུམ་དུ་བསྐོར། ། ལོངས་སྤྱོད་འབྱོར་པ་དཔག་མེད་པས། ། ཚོགས་དང་གཏོར་མ་རྒྱ་ཆེན་བཤམས། ། དཔལ་ལྡན་ནཱ་རོའི་བྱིན་རླབས་ཀྱིས། ། དཔལ་བདེ་མཆོག་འཁོར་ལོའི་ལྷ་ཚོགས་དང་། ། གྲངས་མཉམ་གསང་སྔགས་རྣལ་འབྱོར་པ། ། ཕོ་མོ་དྲུག་ཅུ་རྩ་གཉིས་ཚོགས། ། ཟབ་མོ་བརྡ་དང་སྐད་ཀྱིས་འདྲི། ། རྗེ་ནཱ་རོ་ཆེན་པོའི་ཐུགས་ཀ་ནས། ། བདེ་མཆོག་འཁོར་ལོའི་ལྷ་ཚོགས་རྣམས། ། དཀྱིལ་འཁོར་གྱི་དབུས་སུ་ལེགས་པར་བཞུགས། ། ཆོ་གའི་རིམ་པ་རྒྱས་པར་མཛད། ། རྗེ་བཙུན་ནཱ་རོ་ཆེན་པོ་དེས། ། རྡོ་རྗེ་དྲིལ་བུ་ཕྱག་ཏུ་བསྣམས། ། རུས་པའི་རྒྱན་དྲུག་སྐུ་ལ་གསོལ། ། ཁྲུ་གང་ཙམ་གྱི་ནམ་མཁའ་ལ། ། གཡས་བརྐྱང་གར་གྱིས་རོལ་པས་བཞུགས། ། རྣལ་འབྱོར་ཕོ་མོ་གཞན་རྣམས་ཀྱང་། ། ཕྱག་གཡས་ཊ་མ་རུ་འཁྲོལ་ཞིང་། ། གཡོན་པ་ཏིང་ཏིང་ཤགས་བསྣམས་ནས། ། གར་གྱི་ཉམས་ཀྱིས་རོལ་པར་མཐོང་། ། ཁོ་བོ་མར་པ་ལོ་ཙྪ་ངས། ། ལྷན་ཅིག་སྐྱེས་པ་ཆོས་ཀྱི་སྐུ། ། ཟབ་མོ་དབང་བཞིའི་ངོ་བོ་མཐོང་། ། ང་དེ་འདྲའི་རྗེ་དང་མཇལ་བ་ཡིན། ། ཚོགས་འཁོར་དེ་འདྲ་མཐོང་བ་ཡིན། ། ཕལ་དང་ཕལ་གྱི་ཆོས་མ་ཡིན། ། དེ་ངོ་མཚར་ཆེའམ་གཙང་སྟོན་པ། ། ཞེས་གསུངས་པས་དད་པ་ལྷག་པར་སྐྱེས་ཏེ། ། བླ་མ་ལགས། ད་ལན་གྱི་འབྱོན་སྐོར་འདི་ཡང་ཐོག་མར་བདག་རང་དང་མཇལ་བྱུང་བས། སྔར་མ་གསན་པའི་དབང་གདམས་པ་ཁྱད་པར་ཅན་ཡོད་ངེས་པས། བདག་ལ་ཐུགས་རྗེས་འཛིན་པ་ཞུ། ། ཞེས་ཞུས་པས། 