ཆོས་དང་ཕྱག་ལེན་མང་པོ་ཐོབ་ཡོད་འདུག་པ་ངོ་མཚར་ཆེ། དེ་དག་བསྒོམས་པས་ཁྱེད་རང་ལ་ཉམས་རྟོགས་ཅི་འདྲ་འཁྲུངས། ནཱ་རོ་པ་ལ་ངོ་མཚར་ཆེ་བའི་ཡོན་ཏན་གང་འདྲ་མཐོང་། ཁྱེད་རང་གིས་དང་པོ་ཆོས་དང་མཇལ་ཚུལ་ལ་སོགས་པ་རྣམས་མདོར་བསྡུས་པ་ཞིག་གསུངས་དང་། ཞེས་འདྲིར་བྱུང་བའི་ལན་དུ་རྗེ་མར་པས་མགུར་འདི་བཞེངས་པར་གདའ། ། ། ། རྗེ་གོང་མ་རྣམས་ཀྱིས་བྱིན་བརླབས་པ། ། བོད་ཀྱི་སྒྲ་སྒྱུར་ལོ་ཙྪ་ང་། ། སྐྱེས་པ་མོན་བོད་མཚམས་སུ་སྐྱེས། ། ལས་འཕྲོ་མང་མཁར་ཕྱོགས་སུ་སད། ། སྒྲ་སྒྱུར་འབྲོག་མི་ལོ་ཙྪ་ལ། ། སྒྲ་ཐད་ཀློག་སྐད་ཀྱི་ཡིག་ཚང་བསླབས། ། དམ་ཆོས་རྒྱ་གར་ཡུལ་ནས་བཙལ། ། རྐང་པ་རླུང་གི་འཁོར་ལོ་འདིས། ། ཡོང་པ་བོད་ཀྱི་ཡུལ་ནས་འོངས། ། ཁོང་སངས་རྒྱས་ནཱ་རོ་པཎ་ཆེན་དང་། ། ང་བོད་ཀྱི་མར་པ་ལོ་ཙྪ་གཉིས། ། སངས་རྒྱས་སེམས་ཅན་གཉིས་སུ་མཇལ། ། དབང་ཡོངས་སུ་རྫོགས་པ་ལན་བདུན་ཞུས། ། ལར་ནི་བླ་མ་བཅུ་གསུམ་ལ། ། ནཱ་རོ་མཻ་ཏྲི་ཉི་ཟླ་འདྲ། ། གཙོ་བོ་ནཱ་རོ་པཎ་ཆེན་བཞུགས། ། ངོ་མཚར་ཆེ་བ་འདི་འདྲ་མཐོང་། ། ཤིང་ཙན་དན་སྨན་གྱི་སྡོང་པོ་ལ། ། དགྱེས་རྡོར་སྤྲུལ་པའི་ལྷ་དགུ་དང་། ། ཡུམ་ལྷན་ཅིག་སྐྱེས་མའི་ཐུགས་ཀ་ནས། ། ཨཥྚ་སྔགས་ཀྱི་འཁོར་ལོ་མཐོང་། ། ལྟང་དགའ་ལ་ཉ་ཡི་ཁོག་པ་ནས། ། རོ་བརྒྱ་ལྡན་བའི་ཁ་ཟས་དང་། ། རང་བྱུང་ལོངས་སྤྱོད་རྫོགས་སྐུར་མཐོང་། ། ནང་སེམས་ཉིད་ཆོས་ཀྱི་སྐུ་རུ་མཐོང་། ། ཕྱི་སྣང་བ་སྤྲུལ་པའི་སྐུ་རུ་མཐོང་། ། སངས་རྒྱས་ནཱ་རོའི་སྤྲུལ་པ་དེ། ། བར་སྣང་ཀུན་གཤེགས་པ་མཐོང་། ། 