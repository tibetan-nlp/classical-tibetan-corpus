འབྱུང་བ་འཁྲུགས་ཀྱང་ཉམ་ང་མེད། ། བོགས་འདོན་དུ་ཤེས་པའི་གདེང་གཅིག་ཡོད། ། གཉིད་ཀྱི་དུས་སུ་འོད་གསལ་བསྒོམས། ། སྣང་བ་སྡུད་ཅིང་སྡུད་ཅིང་སྒོམ། ། གཏི་མུག་དུ་སོང་ཡང་ཉམ་ང་མེད། ། ཟུང་འཇུག་ཏུ་ཤེས་པའི་གདེང་གཅིག་ཡོད། ། རྨི་ལམ་གྱི་དུས་སུ་སྒྱུ་ལུས་བསྒོམས། ། སྣང་བ་སྤྲོ་ཞིང་སྤྲོ་ཞིང་སྒོམ། རྣམ་རྟོག་ཏུ་སོང་ཡང་ཉམ་ང་མེད། ། སྒྱུ་མར་ཤེས་པའི་གདེང་གཅིག་ཡོད། ། འདོད་ཡོན་སྤྱོད་ཚེ་ལྷ་སྐུར་བསྒོམས། ། རོ་བྲོ་མྱང་ཞིང་མྱང་ཞིང་བསྒོམས། ། བཟའ་བཏུང་དུ་མཐོང་རུང་ཉམ་ང་མེད། ། ཚོགས་མཆོད་དུ་ཤེས་པའི་གདེངས་གཅིག་ཡོད། ། ཐབས་ལམ་གྱི་སྐབས་སུ་གཞན་ལུས་བསྒོམས། ། བདེ་བ་བསྐྱེད་ཅིང་བསྐྱེད་ཅིང་བསྒོམས། ། ཐ་མལ་དུ་འདུག་ཀྱང་ཉམ་ང་མེད། ། ལྷན་སྐྱེས་སུ་ཤེས་པའི་གདེངས་གཅིག་ཡོད། ། འཆི་བའི་དུས་སུ་འཕོ་བ་བསྒོམས། ། འཕོ་བ་སྦྱོང་ཞིང་སྦྱོང་ཞིང་བསྒོམས། ། འཆི་ལྟས་བྱུང་ཡང་ཉམ་ང་མེད། ། རྫོགས་རིམ་དུ་ཤེས་པའི་གདེངས་གཅིག་ཡོད། ། ཤི་བའི་དུས་སུ་བར་དོ་འཛིན། ། བར་དོ་སྤྲིན་དང་ན་བུན་འདྲ། ། ཚགས་སྡང་སྐྱེས་ཀྱང་ཉམ་ང་མེད། ། རང་གྲོལ་དུ་ཤེས་པའི་གདེངས་གཅིག་ཡོད། ། ཅེས་གསུངས་པས། བྱ་ཟེ་མི་ཕྱེད་པའི་དད་པ་སྐྱེས་ནས་ཆོས་དབང་ཞུས། ཕྱིས་ཞབས་ཏོག་ཕུལ་ཕྱིན་བགྱིད་པའི་ཡོན་བདག་ཅིག་བྱུང་བ་ལགས་སོ། ཡང་སྟོན་ཞིག་གི་ཚེ། མི་མང་པོ་འཚོགས་པའི་སར། གཡག་གམ་ནས་ཤི་བའི་རོ་གཅིག་བྱུང་དུས་ལས་མི་ཀུན་གཡག་རོ་ལེན་དུ་འགྲོ་བར་ཆས་པ་ལ། ངའི་ལས་སྐལ་ལ་གཡག་རོ་བླང་གི་གསུངས། གྲོང་འཇུག་མཛད་དེ་གཡག་རོ་བླ་དབྱེ་རུ་བསྐྱལ་ནས། 