མ་བཅོས་གཉུག་མའི་ངོ་བོར་བསྟན། ། གློ་བུར་གྱི་རྣམ་རྟོག་དབྱིངས་སུ་ཐིམ། ། ཟག་མེད་ཀྱི་བདེ་བ་ནང་ནས་ཤར། ། གདོད་ནས་དག་པ་ཀུན་གཞིའི་རྒྱུད། ། གཞི་ལ་སྐུ་གསུམ་གཏན་ལ་ཕབ། ། སེམས་ཆོས་ཉིད་མ་དང་ཞལ་ཡང་མཇལ། ། དུས་ད་རེས་ངོ་མཚར་ཆེ་བའི་ལྟས། ། སྒྲོན་ཤིང་མར་མེ་མཛུབ་གང་ལ། ། ཞག་བདུན་བར་དུ་སྣང་བ་བྱུང་། ། བེམ་པོར་གྱུར་པའི་ལྗོན་ཤིང་དེས། ། རབ་ཏུ་མ་བཟོད་གཡོ་འགུལ་བྱས། ། སྤྲུལ་པའི་ལྕེ་སྤྱང་དམར་མོ་བདུན། ། དངོས་སུ་གཏོར་མ་ལེན་པ་མཐོང་། ། ས་གསུམ་གནས་པའི་མཁའ་འགྲོ་རྣམས། ། གཟུགས་མེད་སྔགས་ཀྱི་རང་སྒྲ་སྒྲོག། བར་སྣང་གང་བའི་ཞིང་སྐྱོང་རྣམས། ། སྣ་ཚོགས་རོལ་མོ་སྒྲོག་པ་ཐོས། ། ཁྱེད་སྐྱེ་བ་གསུམ་གྱི་འོག་རོལ་དུ། ། མཆོག་གི་དངོས་གྲུབ་ཐོབ་བོ་ཞེས། ། རྗེ་མངའ་བདག་ཆེན་པོའི་ཞལ་ནས་ཐོས། ། ལར་མི་ང་རང་ངན་ཏེ་བླ་མ་བཟང་། ། ཆོས་ལྟ་བའི་ཡང་རྩེ་ཕུག་ཐག་ཆོད། ། ལམ་གྲུབ་མཐའ་དམའ་བའི་དོགས་མ་མཆིས། ། དེ་རྗེ་མཻ་ཏྲི་ཆེན་པོའི་བཞེད་པ་ལགས། ། མི་ཁྱེད་ཀྱི་ཐུགས་དགྱེས་དེ་ལ་མཛོད། ། ཅེས་བླ་མ་མི་མཉམ་རྡོ་རྗེས་དབུ་མཛད་པའི་མཆེད་གྲོགས་རྣམས་ལ་སྐྱེས་སུ་ཕུལ་བར་གདའ། དེའི་དགུན་རྗེ་མར་པས་ཐུགས་དགོངས་ལྟར་བལ་པོར་བསྙེལ་བསོ་ཞིང་བཞུགས་པ་ལས། དུར་ཁྲོད་ར་མ་དོ་ལིར། བླ་མ་ཡེ་རངས་པས་དབང་བསྐུར་དང་ཚོགས་འཁོར་མཛད་ཅིང་འདུག་པའི་ཚོགས་གྲལ་དུ་མར་པ་ཡང་སྤྱན་དྲངས་ཏེ་བྱོན་པ་ལས། བླ་མ་ཡེ་རངས་བ་ན་རེ། ལོ་ཙྪ་ཁྱོད་ཀྱིས་བླ་མ་ནཱ་རོ་པ་དང་ལན་མང་དུ་མཇལ། 