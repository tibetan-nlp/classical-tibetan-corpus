ཆུ་དེའི་ཀླུ་མོས་ཕུལ་བའི་སེང་ཁྲི་ལ་བཞུགས་ཏེ། འོ་ཐུག་གསོལ་ནས། གསེར་སྣོད་ཆུར་བོར་བ་ཀླུའི་རྒྱལ་པོ་རྒྱ་མཚོས་ཁྱེར་བ་ལ་བརྒྱ་བྱིན་གྱིས་བླངས་ནས། སུམ་ཅུ་རྩ་གསུམ་དུ་ཁྱེར་ནས། ལོ་རེ་བཞིན་སྣོད་ཀྱི་དུས་སྟོན་བྱེད་དོ། ། བྱང་ཆུབ་སེམས་དཔས་ཁྲུས་བྱས། ཟས་ཟོས་པས། ལུས་མཐུ་དང་ལྡན་པས་བདུད་ལས་རྒྱལ་བའི་ཕྱིར་བྱང་ཆུབ་ཀྱི་ཤིང་དྲུང་དུ་སྐྱེས་བུ་ཆེན་པོའི་སྟོབས་ཀྱིས་ཆས་སོ། ། རླུང་དང་ཆར་གྱིས་ལམ་ཕྱགས་ཤིང་ཆག་ཆག་གདབ། ། རི་ཤིང་ཐམས་ཅད་དང་། བུ་ཆུབ་བཙས་མ་ཐག་ཐམས་ཅད་ཀྱང་མགོ་དེ་ཕྱོགས་སུ་སྟོན་ནོ། ། སྟོང་གསུམ་གྱི་བདག་པོ་ཚངས་པ་དབང་བསྒྱུར་གྱིས་འཁོར་ལ་བྱང་ཆུབ་སེམས་དཔའ་དོ་ནུབ་བྱང་ཆུབ་སྙིང་པོར་འགྲོ་ཡིས། མཆོད་པའི་ལས་གྱིས་ཤིག་ཅེས་བསྒོས་ནས། མཆོད་པའི་བཀོད་པ་བསམ་གྱིས་མི་ཁྱབ་པ་སྤྲུལ་ལོ། ། བྱང་ཆུབ་སེམས་དཔས་འོད་བཀྱེ་སྟེ། ཉོན་མོངས་དང་སྡུག་བསྔལ་ཞི་ཞིང་སྣོད་དག་པར་སྦྱངས་ཏེ། ཀླུ་ནག་པོས་བསྟོད་དོ། ། དེ་ནས་ལམ་གྱི་གཡས་ན་རྩྭ་འཚོང་བཀྲ་ཤིས་རྩྭ་བརྔ་བ་ལ། བཀྲ་ཤིས་རྩྭ་ནི་ང་ལ་མྱུར་དུ་བྱིན། ། དེ་རིང་ང་ལ་རྩྭས་ནི་དོན་ཆེན་འགྱུར། ། དཔུང་དང་བཅས་པའི་བདུད་ནི་བཅོམ་ནས་སུ། ། བྱང་ཆུབ་དམ་པ་ཞི་བ་རེག་པར་འགྱུར། ། ཞེས་གསུངས་པ་དང་། དེས་ཀྱང་རྩྭ་སྔོ་འཇམ་ཡིད་དུ་འོང་བ་ཕུལ་ཏེ། ཁྱེར་ནས་བྱང་ཆུབ་ཤིང་ལ་ལན་གསུམ་བསྐོར་ཏེ། རྩྭ་རྩེ་མོ་ནང་དུ་བསྟན་ནས་རྩ་བ་ཕྱིར་བསྟན་པ་ལ། ཤར་ཕྱོགས་སུ་བལྟས་ཏེ་འདུག་ནས་ལུས་དྲང་པོར་བསྲངས། དྲན་པ་མངོན་དུ་བཞག་ནས། སྟན་འདིར་འདུག་གི་ལུས་ནི་བསྐམས་ཀྱང་རུང་། ། པགས་པ་རུས་པ་ཤ་རྣམས་ཞིག་ཀྱང་རུང་། ། བསྐལ་མང་རྙེད་དཀའི་བྱང་ཆུབ་མ་ཐོབ་པར། ། སྟན་འདི་ལས་ནི་ལུས་བསྐྱོད་མི་བྱའོ། ། 