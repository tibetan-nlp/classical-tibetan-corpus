སུ་ག་ཏ་ཤྲཱི་ལ་སོགས་པ་དགུ་བྱོན་ཏེ། བི་བྷུ་ཏི་དང་དཱ་ན་ཤཱི་ལས་བོད་དུ་ཡུན་རིང་པོ་བཞུགས་ཏེ་རང་འགྱུར་ཡང་མཛད་དོ། ། བྱམས་པའི་དཔལ་གྱིས་འདུལ་བ་མེ་ཏོག་ཕྲེང་བརྒྱུད་བསྒྱུར། དེའི་བཤད་བཀའ་ནོད། རྡོ་རྗེ་ཕྲེང་བ་དང་། བདེ་མཆོག་ལ་སོགས་པ་བསྒྱུར་རོ། ། ཁ་ཆེ་པཎ་ཆེན་དེ་ལ་ས་སྐྱ་པཎྜི་ཏས་བསྙེན་རྫོགས་བྱས་ནས། བལ་པོ་སཾ་ག་ཤྲཱི་དང་བཅས་པ་ལ་སྒྲ་བསླབས་ཏེ། པཎ་ཆེན་དང་དཱ་ན་ཤི་ལ་ལ་རྣམ་འགྲེལ་བསླབས་ཏེ། འགྱུར་བཅོས་བྱས་ཏེ། མཁས་པ་ཆེན་པོར་གྱུར་ནས་ཆོས་མ་དག་པ་རྣམས་སུན་ཕྱུང་ངོ་། ། པཎ་ཆེན་ལ་བྱང་ཆུབ་དཔལ་དང་རྡོ་རྗེ་དཔལ་གཉིས་ཀྱིས་བསྙེན་རྫོགས་བྱས་ཏེ། གདན་གཅིག་པའི་བརྟུལ་ཞུགས་བཟུང་ངོ་། ། དེ་ནས་བརྒྱུད་དེ། པཎ་ཆེན་གྱི་མཁན་བརྒྱུད་ཀྱི་བསླབ་པ་འཛིན་པ་མང་པོ་བྱུང་ངོ་། ། པཎ་ཆེན་གྱིས་སྲིན་པོ་རིར་རྡོ་རྗེ་ཕྲེང་བའི་དབང་བསྐུར་རྫོགས་པར་མཛད་ནས། དབང་བཀའ་དར་བར་འཕེལ་ལོ། ། ཆག་དགྲ་བཅོམ་གྱིས་ཀྱང་། རྒྱ་གར་དུ་བྱོན་ནས། རྒྱལ་བའི་ལམ་འཇུག་ལ་སོགས་བསྒྱུར་རོ། ། དེའི་དབོན་པོ་ཆག་ཆོས་རྗེ་དཔལ་གྱིས་རྒྱ་གར་དུ་བྱོན། རེ་ཝེནྟྲ་དང་རཏྣ་རཀྵི་ལ་སོགས་པ་གྲུབ་ཐོབ་མང་པོ་བསྟེན། གཙུག་དགུའི་རྒྱུད་བསྒྱུར། འགྱུར་བཅོས་མང་པོ་མཛད་དོ། ། ཤོང་རྡོ་རྗེ་རྒྱལ་མཚན་གྱིས་བལ་པོར་བྱོན། པཎྜི་ཏ་ལཀྵི་ཤྲཱི་སྤྱན་དྲངས་ཏེ། སྙན་ངག་མེ་ལོང་དང་། དཔག་བསམ་འཁྲི་ཤིང་དང་། ཀླུ་ཀུན་ཏུ་དགའ་བའི་ཟློས་གར་དང་། བསྟོད་པ་བརྒྱ་པ་ལ་སོགས་བསྒྱུར་རོ། ། དེའི་གཅུང་པོ་བློ་གྲོས་བརྟན་པས་ཀྱང་གཤིན་རྗེ་གཤེད་དམར་གྱི་རྒྱུད་བསྒྱུརར། འགྱུར་བཅོས་བྱས་སོ། ། ཡར་ལུང་པ་གྲགས་པ་རྒྱལ་མཚན་གྱིས་ཀྱང། མི་གཡོ་བའི་རྒྱུད་དང་སྒྲུབ་ཐབས་རྒྱ་མཚོ་དང་བྱ་བ་བསྡུས་པ་ལ་སོགས་བསྒྱུར་རོ། ། 