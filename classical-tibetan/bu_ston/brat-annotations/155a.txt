ཁྱེའུ་གད་པ་འཁོར་ལོ་གྲགས་དང་། སྤོང་ཞོ་གསལ་བ་གྲགས་དང་། ཙོང་ཁ་མི་ཉག་རྩ་མི་སངས་རྒྱས་གྲགས་རྣམས་ཀྱིས་པཎྜི་ཏ་ཨབྷ་ཡཱ་ཀ་ར་གུཔྟ་བསྟེན་ནས། དུས་འཁོར། ཕྲེང་བ་སྐོར་གསུམ། ཐུབ་པ་དགོངས་རྒྱན། མན་ངག་སྙེ་མ་ལ་སོགས་པ་བསྒྱུར་རོ། ། བྲེ་བོ་ལོ་ཙཱ་བ་ཤེས་རབ་དཔལ་གྱིས་ཀྱང་། པཎྜི་ཏ་དེ་བསྟེན་ནས་གནད་ཀྱི་ཟླ་ཟེར་ལ་སོགས་བསྒྱུར་རོ། ། བ་རི་རིན་ཆེན་གྲགས་ཀྱིས་པཎྜི་ཏ་དོན་ཡོད་རྡོ་རྗེ་སྤྱན་དྲངས་ཏེ། དོན་ཞགས་དང་། སྲུང་བ་ལྔ་དང་། རྣམ་རྒྱལ་རྣམ་འཇོམས་ཀྱི་སྐོར་དང་བདེ་མཆོག་གི་སྐོར་དང་། སྒྲུབ་ཐབས་བརྒྱ་རྩ་ལ་སོགས་པ་བསྒྱུར་རོ། ། ཀློག་སྐྱ་ཤེས་རབ་བརྩེགས་ཀྱིས་ཀྱང་། མཚན་བརྗོད་དང་། སྒྲོལ་མའི་སྐོར་དང་། དབུ་མ་འཇུག་པ་ལ་སོགས་པ་བསྒྱུར་རོ། ། དེའི་སློབ་མ་མལ་གྱོ་བློ་གྲོས་གྲགས་པས། བདེ་མཆོག་དང་། སྒྲོལ་མ་ཉི་མ་སྦས་པའི་ལུགས་རྣམས་བསྒྱུར་རོ། ། འབྲོ་ཤེས་རབ་གྲགས་ཀྱིས་ཁ་ཆེར་བྱོན་ཏེ། པཎྜི་ཏ་ཟླ་བ་མགོན་པོ་སྤྱན་དྲངས་ཏེ། དུས་འཁོར་ཆ་ལག་རྒྱས་པ་དང་། རྡོ་རྗེ་སྙིང་འགྲེལ། ཕྱག་རྡོར་སྟོང་འགྲེལ་ལ་སོགས་པ་བསྒྱུར་རོ། བ་རེག་ཐོས་པ་དགའ་དང་། རྨ་བན་ཆོས་འབར་དང་། མཚུར་ལོ་ཙཱ་རྣམས་ཀྱིས། རྒྱ་གར་ཕྱག་ན་རྡོ་རྗེ་བསྟེན་ནས། ཕྱག་རྒྱ་ཆེན་པ་གྲུབ་པའི་སྐོར་དང་། སྙིང་པོའི་སྐོར་དང་། དོ་ཧ་སྐོར་གསུམ་དང་། དོ་ཧ་མཛོད་དང་། མཻ་ཏྲི་པའི་བདེ་མཆོག་ལ་སོགས་བསྒྱུར་རོ། ། དཔྱལ་ཀུན་དགའ་རྡོ་རྗེས་བལ་པོ་ཧང་དུ་དཀར་པོ་བསྟེན། པཎྜི་ཏ་སྟོང་ཉིད་ཏིང་ངེ་འཛིན་སྤྱན་དྲངས་ཏེ། མན་ངག་མང་པོ་ཞུས་སོ། ། རྭ་རྡོ་རྗེ་གྲགས་ཀྱིས་བལ་པོ་ཐུགས་རྗེ་ཆེན་པོ་བསྟེན་ནས། དགྲ་ནག་འཇིགས་སྐོར་གསུམ་དང་ཧེ་རུ་ཀ་མངོན་འབྱུང་གི་སྐོར་ལ་སོགས་པ་བསྒྱུར་རོ། ། 