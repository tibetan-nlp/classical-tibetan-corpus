ངས་ཡང་ཆུ་བར་ལ་འགྲོ་བའི་ལམ་དཔལ་ཁུད་ལ་བརྒྱུད་ནས་དིང་རིར་སླེབ་སྟེ། ལམ་ཁ་ཅིག་ཏུ་ལྟང་མར་ཉལ་ཏེ་བསྡད་པས། སྣོག་མོ་ལ་འགྲོ་བའི་ན་ཆུང་རྒྱན་གོས་འཆོར་མོ་འགའ་བྱུང་བ་རྣམས་ཀྱིས། ང་དཀའ་ཐུབ་ཀྱིས་གདུངས་པའི་ལུས་དེ་མཐོང་ནས། གཅིག་ན་རེ། ཁོ་རེ་ཚོ་ལྟོས་དང་སྡུག་སྡུག་གི་འདྲ་བ་ལ། འདི་འདྲའི་ལུས་སུ་ནམ་ཡང་སྐྱེ་བར་མ་གྱུར་ཅིག་ཟེར། གཅིག་ན་རེ་སྙིང་རྗེ་བ་ལ། འདི་འདྲ་མཐོང་བས་ཀྱང་སྙིང་རླུང་ལྡང་བར་འདུག་ཟེར་བ་ལ། ང་ཡང་མ་རིག་པའི་སེམས་ཅན་སྙིང་རྗེ་སྙམ་ཁོང་ཚོ་ལ་སྙིང་རྗེ་ལྷང་བ་ཅིག་སྐྱེས་ཏེ་ཙོང་ལངས་ནས། བུ་མོ་ཚོ་དེ་སྐད་མ་ཟེར་དང་། སེམས་ཁྲལ་དེ་མི་དགོས་པ་འདུག་གིས། ཁྱེད་རྣམས་ཀྱིས་ང་འདྲ་བར་སྨོན་ལམ་བཏབ་ཀྱང་སྐྱེ་བར་མི་འདུག སྙིང་རྗེ་བ་ངོ་མཚར་ཆེ་སྟེ་རང་མཐོང་དང་སྙིང་རྗེ་གོ་ལོག་ཡིན་པས་ངའི་གླུ་འདི་ཉོན་ཅིག་བྱས་གླུ་འདི་བླངས་སོ། ། ། ། རྗེ་གསོལ་བ་འདེབས་སོ་བཀའ་དྲིན་ཅན། ། བྱིན་གྱིས་རློབས་ཤིག་མར་པའི་ཞབས། ། སེམས་ཅན་ལས་ངན་གནར་བ་རྣམས། ། རང་མིན་གཞན་ལ་མཐོང་བ་ཆུང་། ། ལས་ངན་བུ་མོ་ཁྱིམ་ལ་དད། ། སྣང་ངན་རང་རྩིས་མེ་ལྟར་འབར། ། སེམས་ཅན་བསམ་རླག་སྙིང་རེ་རྗེ། ། དུས་ངན་བསྐལ་པའི་སྙིགས་མ་ལ། ། ཁྲམ་པ་ཡི་དམ་ལྷ་བཞིན་མཆོད། ། ཟོག་པོ་རིན་ཆེན་གསེར་ལས་དྲིན། ། ཆོས་པ་ལམ་ཁའི་རྡོ་བཞིན་བསྐྱུར། ། མི་རིག་སེམས་ཅན་སྙིང་རེ་རྗེ། ། ཁྱོད་བུ་མོ་འཆོར་མོ་སྤུན་རྣམས་དང་། ། ང་གུང་ཐང་གི་མི་ལ་རས་པ་གཉིས། ། ཞེས་ཀྱང་ཕར་ཁྲེལ་ཚུར་ཁྲེལ་ཡིན། ། སྙིང་ཡང་ཕར་རྗེ་ཚུར་རྗེ་ཡིན། ། སྙིང་རྗེའི་མདུང་ཁ་བྱས་པ་ལ། ། ནམ་ཕུགས་སུ་རྒྱལ་ལྟ་ཡང་ལྟ། ། 