ནང་གི་ནོར་དམ་ཆོས་དཀོན་མཆོག་བརྩེགས་པ་དེ་ཐིགས་པས་གདུངས། ཕྱིའི་ཞིང་འོར་མ་གྲུ་གསུམ་དེ་འཇག་སྐྱས་འཕྱུར་། ཉེ་དུ་མ་རྒན་མོ་དེ་ཤི། སྲིང་མོ་དེ་སྤྲང་བ་ལ་འཁྱར་བ་རྣམས་བྱུང་བས། མ་བུ་རྣམས་ཉེ་དུ་དགྲར་ལངས་པའི་སྟབས་ཀྱིས། ཆུང་ངུ་ནས་སྡུག་གྱེས་ལ་སོང་མ་ཕྲད་པ་ལ་བརྟེན་ནས། སྐྱོ་བ་ལ་ཚད་མེད་པ་ཞིག་བྱུང་སྟེ། ཨ་མ་དང་སྲིང་མོའི་མིང་ནས་བོས་ནས་མང་པོ་ངུས་པ་ཞིག་རྨིས་པ་ལས། གཉིད་སད་པ་དང་སྔས་མཆི་མས་བངས་འདུག བསམ་མནོ་ཞིག་བཏང་བས། ཨ་མ་དྲན་དུ་རང་སོང་། ངུ་མང་པོ་ཤོར་ཏེ། ད་མ་རྒན་མོ་དང་ཅིས་ཀྱང་འཕྲད་པ་བྱེད་བསམ། ནམ་ལངས་པ་དང་བུག་སྒོ་བཤིགས་ནས་བླ་མའི་དྲུང་དུ་ཞུར་ཕྱིན་པས། བླ་མ་མནལ་དུ་སོང་བ་དང་ཐུག་བྱུང་། དེར་དབུའི་སྔས་མགོར་དམན་ཆ་བཟུང་བའི་ལུས་ངག་གིས། ། ། ། རྗེ་མི་སྐྱོད་ཀྱི་ངོ་བོ་ཐུགས་རྗེ་ཅན། ། སྤྲང་ལན་གཅིག་ཡུལ་དུ་གཏོང་བར་ཞུ། ། ཡུལ་ངན་རྩ་ཡི་ཀོ་རོན་ན། ། ཉེ་བ་དགྲར་ལངས་ཀྱི་མ་བུ་གསུམ། ། སོ་སོར་གྱེས་ནས་ལོ་འགའ་ཐལ། ། ད་སེམས་ལ་འཕྲེང་སྟེ་བཟོད་བླགས་མེད། ། ལན་གཅིག་འཕྲད་དུ་གཏོང་བར་ཞུ། ། ཕྱིན་ཅད་དྲུང་དུ་མྱུར་དུ་འོང་། ། ཞེས་གསོལ་བ་བཏབ་པས། བླ་མ་མནལ་སད་པ་དང་། མཁར་ལ་ཉི་མ་ཤར་ཏེ། དབུ་སྔས་ཀྱི་སྐར་ཁུང་ནས་དབུ་ལ་ཉི་མ་ཤར་བ་དང་། ཡུམ་གསོལ་འདྲེན་དུ་བྱུང་བ་རྣམས་དུས་གཅིག་ཏུ་འཛོམ་པས། བླ་མའི་ཞལ་ནས། བུ་ཁྱོད་འཚམས་དམ་པོ་ལ་ཧར་འདོན་བྱས་ཡོང་བའི་རྒྱུ་མཚན་ཅི་ཡིན། བདུད་དང་བར་ཆད་འཇུག་པའི་རྒྱུ་ཡིན། ད་ལྟ་རང་ལོག་ལ་འཚམས་ལ་སྡོད་གསུང་བ་ལ། རྨི་ལམ་དུ་བྱུང་ཚུལ་དང་སླར་ཡང་ཞུ་བ་འདི་ལྟར་ཕུལ་ལོ། ། ། ། རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། ། སྤྲང་ལན་གཅིག་ཡུལ་དུ་གཏོང་བར་ཞུ། ། 