རྨོངས་པ་ཁ་འཆལ་སྨྲ་བ་ལ། ། མི་ལ་རས་པས་གདམས་ངག་བཤད། ། དེ་ཆུ་ལན་ཆང་གིས་འཇལ་བ་ཡིན། ། ངན་ལན་བཟང་གིས་བསྐོར་བ་ཡིན། ། བྱས་པས། སྙིང་རྗེ་བ་ལ་ཟེར་བའི་བུ་མོ་དེ་ན་རེ། ཁོང་མི་ལ་རས་པ་ཟེར་བ་དེ་ཡིན་པར་འདུག འོ་ཅག་ཀུན་རང་མཐོང་ཆེས་པས་ཁ་ནས་གང་མིན་བཅྭ་བརྒྱད་ཤོར། ད་བཤགས་པ་གྱིས་ཟེར། སྨོན་ལམ་འདེབས་མཁན་གྱི་བུ་མོ་དེ་ལ་ཆེད་གཉེར་གྱིས་བསྐུལ་བས། མོས་ཀྱང་དུང་རྡོག་བདུན་ཕུལ་ནས། ཀུན་གྱིས་ཕྱག་བཙལ་བཤགས་པ་ཕུལ་ཏེ། ད་དུང་ཆོས་ཤིག་གནང་བར་ཞུ་ཟེར་བའི་ལན་དུ་གླུ་འདི་བླངས་སོ། ། ། ། རྗེ་བཀའ་དྲིན་ཅན་ལ་གསོལ་བ་འདེབས། ། དབྱངས་ཆུང་དམ་པའི་ཆོས་སུ་བཤད། ། སྟེང་དགའ་ལྡན་ལྷ་ཡི་ཕོ་བྲང་ན། ། ཆོས་ངེས་དོན་མི་བྲིན་དྲང་དོན་བྲིན། ། འོག་མ་གྲོས་ཀླུ་ཡི་ཕོ་བྲང་ན། ། ཆོས་ཟབ་མོ་མི་བྲིན་ཟང་ཟིང་བྲིན། ། བར་འཛམ་བུ་གླིང་གི་མི་ཡུལ་འདིར། ། ཆོས་མཁས་པ་མི་བྲིན་བརྫུན་པ་བྲིན། ། དབུས་གཙང་རུ་བཞིའི་རྒྱལ་ཁམས་ན། ། ཆོས་སྒོམ་པ་མི་བྲིན་བཤད་པ་བྲིན། ། དུས་ངན་བསྐལ་པའི་སྙིགས་མ་ལ། ། མི་བཟང་པོ་མི་བྲིན་ངན་པ་བྲིན། ། བུ་མོ་འཆོར་མོའི་མིག་ཡུལ་དུ། ། མི་རྣལ་འབྱོར་མི་བྲིན་འཆོར་པོ་བྲིན། ། ན་ཆུང་བུ་མོའི་རྣ་བ་རུ། ། ཆོས་སིལ་མ་མི་སྙན་དབྱངས་ཆུང་སྙན། ། དེ་གདམས་ངག་གླུ་རུ་བླངས་པ་ཡིན། ། དུང་རྡོག་བདུན་གྱི་བདབ་ལན་ཡིན། ། བཤགས་པ་ཚར་བའི་དགའ་སྟོན་ཡིན། ། ཅེས་གསུངས་པས་ཁོང་རྣམས་དད་པར་གྱུར་ཏེ་སོང་ངོ་། ། ངས་ཀྱང་བྲིན་དུ་ཕྱིན་པས། ཆུ་བར་དང་སྐྱིད་ཕུག་གཉིས་ཀའི་ལོ་རྒྱུས་ཐོས་ཏེ། སྐྱིད་ཕུག་ཉི་མ་རྫོང་དུ་སྒོམ་ཞིང་བསྡད། དེར་དགེ་སྦྱོར་འཕེལ་བའི་ངང་ནས་ཟླ་བ་འགའ་སོང་བ་དང་། བྲིན་པའི་མི་རྣམས་བཟའ་བཏུང་གི་འཐུན་རྐྱེན་རེ་ཁྱེར་ནས་ལན་རེ་རེ་གཉིས་གཉིས་བྱུང་བས་བསམ་གཏན་ལ་ཅུང་ཟད་གནོད་པར་གོ་ནས། 