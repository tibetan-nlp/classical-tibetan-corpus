ཡུལ་ངན་རྩ་ཡི་ཀོ་རོན་ན། ། གཉེན་བཤེས་དགྲར་ལངས་ཀྱི་མ་བུ་གསུམ། ། སྲན་ཕུང་བེར་ཀས་གཏོར་བ་བཞིན། ། ཁྱེད་ཨ་ཁུ་ཨ་ནེས་ཨེ་བཏང་སོམས། ། ང་སྤྲང་པོས་མཐར་འཁྱམས་ཀྱི་བར། ། ཨ་མ་སྡུག་བསྔལ་ཕོངས་གྲིར་ཤི། ། སྲིང་མོ་ལྟོ་གོས་སྤྲང་ཕྱིར་འཁྱར། ། ངས་མ་སྲིང་གི་གདུང་སེམས་མ་ཆོད་པས། ། ཕ་ཡུལ་བཙོན་རར་སླེབ་པའི་ཚེ། ། བརྩེ་བའི་མ་དང་གཏན་བྲལ་བྱུང་། ། སྲིང་མོ་སྡུག་པས་མཐར་འཁྱར། ། ང་སྐྱོ་ཤས་སྙིང་རླུང་ཁོང་ནས་ལངས། ། ངེད་མ་བུ་གསུམ་གྱི་སྡུག་བསྔལ་འདི། ། ཁྱེད་གཉེན་བཤེས་བགྲོས་ནས་མ་བཅོལ་ལམ། ། བཟོད་བགླགས་མེད་པའི་སྡུག་བསྔལ་དེས། ། དམ་ཆོས་སྒྲུབ་པའི་གསལ་འདེབས་བྱུང་། ། དྲིན་ཅན་མར་པའི་གདམས་ངག་རྣམས། ། ལྟོས་མེད་རི་ལ་བསྒོམས་པའི་ཚེ། ། སྒྱུ་མ་ལུས་ཀྱི་ཕུང་པོ་ལ། ། ཟས་མེད་སློང་དུ་འོངས་པའི་ཚེ། ། འབུ་ཚེ་ཟད་གྲོག་མོའི་ཚང་སྒོ་བཞིན། ། བདག་ཀྱང་ཨ་ནེའི་སྒོ་དྲུང་སླེབ། ། གཅན་ཟན་ཁྱི་ཡི་ཕོ་ཉ་བཀྱེ། ། སྟོབས་མེད་ལུས་ཀྱིས་གཡུལ་ངོ་སྤྲད། ། དྲག་སྔགས་ཚིག་ངན་དམོད་པ་ཡིས། ། བློ་ཡི་མུག་ཁོང་གཟེར་གཏིང་ནས་སླང་། ། ཚུགས་ཤིང་བེར་ཀའི་མཚོན་ཆར་གྱིས། ། བདག་ལུས་ཟུག་རྔུ་ན་ཚས་བཀང་། ། རིན་ཆེན་སྲོག་དང་དོ་བྲལ་བྱུང་། ། ཞེ་སྡང་ལྡང་བར་ང་རིགས་ཀྱང་། ། ང་ནི་བླ་མའི་བཀའ་བཞིན་སྒྲུབ། ། ཨ་ནེ་ཞེ་སྡང་མ་ཆེ་བར། ། སྒྲུབ་བརྒྱགས་འཚོ་བའི་སློངས་མོ་ཞུ། ། བྱམས་སྙིང་རྗེའི་མངའ་བདག་མར་པ་རྗེ། ། འབངས་ཞེ་སྡང་ཞི་བར་བྱིན་གྱིས་རློབས། ། ཞེས་ངུ་ངག་གིས་གླུ་མ་དབྱངས་དེ་བླངས་པས། ཨ་ནེའི་ཕྱི་བཞིན་བུ་མོ་ཞིག་འདུག་པ་དེ་མཆི་མ་ནར་བྱུང་བ་དང་། ཨ་ནེ་ཡང་སྐྱེངས་ནས་གཉི་ཀ་ནང་དུ་སོང་སྟེ། མར་རིལ་གཅིག་དང་ཐུད་ཕྱེ་རུལ་བ་མཚོན་པ་ཅིག་བུ་མོ་དེ་ལ་བསྐུར་བྱུང་། སྦྲ་གཞན་རྣམས་ལ་སླངས་པས། ངས་ངོ་ཤེས་པ་ནི་མི་འདུག ཁོང་ཚོས་ང་ཡིན་པར་ཤེས་ཏེ། ལྟ་ནན་ཆེ་བ་རེ་བྱས་ནས། བསོད་སྙོམས་དྲག་པ་རེ་བྱིན་བྱུང་བ་རྣམས་ཁྱེར་འོངས་པས། 