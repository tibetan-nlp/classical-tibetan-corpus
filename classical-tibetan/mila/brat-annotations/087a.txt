འོ་ན་བདག་ཅག་རྣམས་ཀྱིས་མི་མཐོང་བའི་རྒྱུ་མཚན་ཅི་ལགས་ཞུས་པས། ལྷ་རྣམས་ཀྱི་ནང་ན་ཕྱིར་མི་ལྡོག་པ་དང་། ས་ཐོབ་པ་མང་པོ་རང་འདུག དེ་རྣམས་མཐོང་བ་ལ་ཤའི་མིག་ཐོབ་ནམ་ཡང་དགོས། དེ་མིན་ནའང་ཚོགས་གཉིས་ལ་འདུན་པ་དྲག་པོ་དང་། སྒྲིབ་གཉིས་ཀྱི་བག་ཆགས་སྲབས་པ་ཅིག་ཅིས་ཀྱང་དགོས་པ་ཡིན། ལྷའི་གཙོ་བོ་ས་ཐོབ་པ་རྣམས་མཐོང་ན་འཁོར་རྣམས་ཞར་ལ་མཐོང་བ་ཡིན་པས། ལྷ་མཐོང་བར་འདོད་ན་བསག་སྦྱང་ལ་འབད་འཚལ། དེ་ལྟར་འབད་ན་ལྷའི་དམ་པ་རང་སེམས་མཐོང་བ་ཡིན་གསུང་། ལྷ་ཞལ་མཐོང་ལུགས་ཀྱི་མགུར་འདི་གསུངས་སོ། ། དྲིན་ཅན་མར་པའི་ཞབས་ལ་འདུད། ། འབངས་བུ་བརྒྱུད་བཟང་བར་བྱིན་གྱིས་རློབས། ། རྣལ་འབྱོར་མི་ལ་རས་པ་ལ། ། དགའ་ལྡན་ལ་སོགས་ལྷ་གནས་ནས། ། དཀར་ཕྱོགས་ལྷའི་ཆོས་ཉན་འདུས། ། ཕྱོགས་མཚམས་མེད་པར་གང་བ་དེ། ། སྤྱན་ལྔ་ལྡན་པ་མ་ལགས་པ། ། མི་ཕལ་བ་རྣམས་ཀྱིས་ག་ལ་མཐོང་། ། ངས་ནི་ཐམས་ཅད་སལ་ལེ་མཐོང་། ། འོན་ཀྱང་ཀུན་གྱི་ཐུན་མོང་དུ། ། མི་བདག་ལ་ལྷ་ཡི་མཆོད་པའི་རྫས། ། ནམ་མཁའ་འཇའ་དང་འོད་ཀྱིས་གང་། ། ལྷ་རྫས་མེ་ཏོག་ཆར་པ་བབས། ། དྲི་ཞིམ་སྤོས་ཚོར་སྦྲ་སྙན་ཐོས། ། ཀུན་ལ་དག་སྣང་བདེ་ཉམས་ཤར། ། དེ་བཀའ་བརྒྱུད་བླ་མའི་ཐུགས་རྗེ་ཡིན། ། ཐུགས་རྗེ་དེ་ཡི་སྐྱབས་འོག་ནས། ། ལྷ་དང་མཁའ་འགྲོའི་ཆོས་ཉན་ཀུན། ། མཐོང་བར་འདོད་ན་གླུ་ལ་ཉོན། ། ཁྱེད་སྔོན་ནས་ལས་ངན་བསགས་པའི་མཐུས། ། མ་ལ་སྐྱེས་ནས་སྡིག་ལ་དགའ། ། ཅིས་ཀྱང་དགེ་བ་མི་འདོད་ཅིང་། ། རྒས་ཀྱང་བསམ་པ་མི་དགེ་བས། ། ལས་ཀྱི་རྣམ་སྨིན་མྱོང་ངེས་པས། ། 