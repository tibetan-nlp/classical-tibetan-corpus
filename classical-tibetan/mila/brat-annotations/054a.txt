བུ་སྙིང་རུས་ཅན་གྱི་སྡུག་བསྲན་ཅན། ། ཕྱི་ཐག་རིང་ཞིང་ངང་རིངས་པོ། ། སྐལ་བ་ཅན་གྱི་བུ་ཁྱོད་ནི། ། བླ་མའི་བདུད་རྩི་ཡེ་ཤེས་ཆང་། ། ངོམས་པར་འཐུང་ལ་བཞུད་པར་ཞུ། ། ཕྱི་མ་དག་པའི་ཞིང་ཁམས་སུ། ། ངོ་ཤེས་བཞིན་དུ་བྲད་པར་སྨོན། ། ཕ་དང་མ་གཉིས་མ་བརྗེད་པར། ། གསོལ་བ་ཡང་ཡང་འོ་དོད་བོས། ། སྙིང་ལ་ཕན་པའི་གདམས་ངག་ཟས། ། འབྲངས་པར་ཟ་ཞིང་བཞུད་པར་ཞུ། ། ཕྱི་མ་དག་པའི་ཞིང་ཁམས་སུ། ། ངོ་ཤེས་བཞིན་དུ་ཕྲད་པར་སྨོན། ། དྲིན་ཅན་ཕ་མ་མ་བརྗེད་པར། ། བཀའ་དྲིན་སེམས་ཤིང་སྙིང་རུས་མཛོད། ། མཁའ་འགྲོའི་ཁ་རླངས་ཟབ་མོའི་གོས། ། དྲོ་བར་གྱོན་ཞིང་བཞུད་པར་ཞུ། ། ཕྱི་མ་དག་པའི་ཞིང་ཁམས་སུ། ། ངོ་ཤེས་བཞིན་དུ་ཕྲད་པར་སྨོན། ། མ་ནུས་སེམས་ཅན་མ་བརྗེད་པར། ། རང་སེམས་བྱང་ཆུབ་ལམ་ལ་ཆུག ཐེག་ཆེན་སེམས་བསྐྱེད་བསྟན་པའི་ཁུར། ། ཆེ་བར་སྣོམས་ལ་བཞུད་པར་ཞུ། ། ཕྱི་མ་དག་པའི་ཞིང་ཁམས་སུ། ། ངོ་ཤེས་བཞིན་དུ་ཕྲད་པར་སྨོན། ། སྐལ་བ་བཟང་མོའི་བདག་མེད་མས། ། བུ་ལ་སྙིང་གཏམ་བསྐུལ་བ་རྣམས། ། བུས་ཀྱང་མ་བརྗེད་སྙིང་ལ་ཟུང་། ། མས་ཀྱང་ཡིད་ལ་ཏུར་རེ་བྱེད། ། སེམས་ཡིད་འཐུན་པའི་མ་བུ་གཉིས། ། ཕྱི་མ་དག་པའི་ཞིང་ཁམས་སུ། ། ངོ་ཤེས་བཞིན་དུ་ཕྲད་པར་སྨོན། ། སྨོན་པ་བཞིན་དུ་གྲུབ་པར་ཤོག དྲིན་ལན་ཆོས་ཀྱིས་འཁོར་བར་ཤོག ། ཅེས་གསུང་ཞིང་སྤྱན་ཆབ་མང་པོ་བསིལ་བས། དེར་ཚོགས་པ་ཀུན་སྤྱན་ཆབ་བསིལ་ཞིང་ཐུགས་སྐྱོ་བའི་རྣམ་འགྱུར་མང་པོ་མཛད་ཅིང་གདའ། ངས་ཀྱང་ཡབ་ཡུམ་གཉིས་ལ་ཕྱི་ཕྱག་ཕུལ། ཞབས་སྤྱི་བོར་བླངས། དབང་ཞུས། སྨོན་ལམ་བཏབ་ནས། ཇི་སྲིད་བླ་མའི་ཞལ་རས་མ་མཐོང་གི་བར་ལ་ཕྱི་འགྲོས་ཀྱིས་འོངས་པས། འཁོར་བཅས་ཀུན་སྤྱན་ཆབ་ཉིལ་ལེ་ང་ལ་གཟིགས་པ་མཐོང་བས་འོང་མི་ཕོད་པ་ཙམ་པ་ཞིག་བྱུང་། དེ་ནས་བླ་མ་ཡབ་ཡུམ་མི་མཐོང་བ་དང་ཐད་སོར་ཕྱིན་ནས་ལུང་པ་གཅིག་བསྒྲལ་ཏེ་ཕྱི་མིག་ཞིག་ལྟས་པས། 