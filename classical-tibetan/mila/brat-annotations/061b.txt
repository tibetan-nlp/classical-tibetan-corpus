ཁྱད་པར་རྣལ་འབྱོར་པའི་མནའ་རྨི་ལམ་སྒྱུ་མ་ཡིན་པས་ཁྱོད་རྐང་འཐིལ་སེར་ལོག་གཏོང་བ་ལ་ཚེགས་མེད་དེ། ད་ང་དེ་ལྟར་མི་བྱེད། ཞེ་སྡང་སྐྱེ་ཡུལ་མེད་པའི་བཟོད་པ་སུ་ལ་སྒོམ། ང་རང་དོ་ནུབ་ཤི་ན་ཞིང་གིས་མི་ཟད་འདི་རྣམས་ཀྱིས་ཀྱང་ཅི་བྱེད། སངས་རྒྱས་ཐོབ་པའི་ཐབས་ལ་བཟོད་པ་མཆོག་ཏུ་གསུངས་པ་ཡིན། དེ་སྒོམ་པའི་རྟེན་ཨ་ནེ་ཡིན་ཞིང་། དམ་པའི་ཆོས་དང་མཇལ་བ་ཡང་ཨ་ཁུ་དང་ཨ་ནེའི་དྲིན་ཡིན། བཀའ་དྲིན་ཤིན་དུ་ཆེ་བས་དྲིན་ལན་དུ་ཕྱི་མ་སངས་རྒྱས་ཐོབ་པའི་སྨོན་ལམ་རྟག་ཏུ་འདེབས། ཚེ་འདིར་ཞིང་དུ་མ་ཟད་ཁང་བ་ཡང་བྱིན་པས་ཆོག་སྙམ་པ་བྱུང་བ་ལྟར་ཨ་ནེ་ལ་ཡང་གོ་བར་ལབས་ཏེ། ང་བྱང་ཆུབ་སྒྲུབ་པ་ལ་བླ་མའི་གདམས་ངག་མིན་པ་ཅིས་ཀྱང་དགོས་པ་མེད་པས། ཞིང་དུ་མ་ཟད་ཁང་པ་ཡང་ཨ་ནེ་ཁྱེར་ཅིག་བྱས་གླུ་འདི་བླངས་སོ། ། རྗེ་བླ་མའི་བཀའ་དྲིན་རི་ཁྲོད་འགྲིམ། ། སྤྲང་པོའི་སྐྱིད་སྡུག་ཁྱེད་རང་ཤེས། ། འཇིག་རྟེན་འཁོར་བ་ལས་ཀྱིས་དུབ། ། འབགས་ན་ཐར་བའི་སྲོག་རྩ་གཅོད། ། སྐྱེ་པོའི་སོ་ནམ་སྡིག་པའི་ལས། ། སྤྱད་ན་ངན་སོང་སྡུག་བསྔལ་མྱོང་། ། ཉེ་དུའི་གདུང་སེམས་བདུད་ཀྱི་མཁར། ། རྩིགས་ན་མེ་འོབས་གྱི་ནང་དུ་ཅུད། ། ཟས་ནོར་གྱི་སོག་འཇོག་མི་ཡི་ནོར། ། བསགས་ཚད་དགྲ་བོའི་བརྒྱགས་ཕྱེ་ཡིན། ། སྐྱིད་འདོད་ཀྱི་ཇ་ཆང་བཙན་དུག་གི་ཆུ། ། འཐུངས་ན་ཐར་པའི་སྲོག་རྩ་གཅོད། ། ཨ་ནེའི་ཞིང་རིན་སེར་སྣའི་རྫས། ། ཟོས་ན་ཡིད་བཏགས་ཀྱི་གནས་སུ་སྐྱེ། ། ཨ་ནེའི་ཁ་ཏ་ཞེ་སྡང་གི་ཚིག ། ལབས་ན་བདག་གཞན་གཉིས་ཕུང་ཡོང་། ། བདག་གི་ཞིང་ཁང་ཐམས་ཅད་ནི། ། ཨ་ནེ་ཁྱེར་ལ་དགའ་བར་གྱིས། ། མི་ཁ་ཆོས་ཀྱིས་སངས་པ་ཡིན། ། ལྷ་ཁ་སྙིང་པོས་སྒྲུབས་པ་ཡིན། ། འདྲེ་ཁ་སྙིང་རྗེས་གནོན་པ་ཡིན། ། ཉེས་ཁ་རླུང་ལ་བསྐུར་བ་ཡིན། ། རང་ཁ་གྱེན་ལ་ལྟ་བ་ཡིན། ། རྗེ་མི་བསྐྱོད་གྱི་ངོ་བོ་སྐུ་དྲིན་ཅན། ། 