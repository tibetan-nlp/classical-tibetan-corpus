བུ་སྙིང་དང་འདྲ་བའི་རས་ཆུང་པ། ། ཁ་ཆེམས་གདམས་ངག་གླུ་འདི་ཉོན། ། ཁམས་གསུམ་འཁོར་བའི་རྒྱ་མཚོ་ན། ། སྒྱུ་ལུས་ཀྱི་ཕུང་པོ་སྡིག་པོ་ཆེ། ། ལྟོ་གོས་ཀྱི་ཞེན་པ་སྒྲུབ་སྒྲུབ་ནས། ། འཇིག་རྟེན་བྱ་བ་ཐོངས་དུས་མེད། ། འཇིག་རྟེན་བྱ་བ་ཐོང་ཤིག་རས་ཆུང་པ། ། སྒྱུ་མ་ལུས་ཀྱི་གྲོང་ཁྱེར་ན། ། རང་སེམས་དངོས་མེད་སྡིག་པོ་ཆེ། ། ལུས་ཤ་ཁྲག་གི་རྗེས་སུ་འབྲང་འབྲང་ནས། ། ཆོས་ཉིད་དོན་ལ་རྟོགས་དུས་མེད། ། སེམས་ཉིད་གདར་ཤ་ཆོད་ཅིག་རས་ཆུང་པ། ། བེམ་རིག་ཉིས་ཀྱི་སོ་འཚམས་ན། ། རང་བྱུང་ཡེ་ཤེས་སྡིག་པོ་ཆེ། ། བློ་བུར་གྱི་རྐྱེན་ཁ་འགྲིམ་འགྲིམ་ནས། ། སྐྱེ་མེད་ཀྱི་དོན་ལ་རྟོགས་དུས་མེད། ། སྐྱེ་མེད་བཙན་ས་ཟུངས་ཞིག་རས་ཆུང་པ། ། ཚེ་འདི་ཕྱི་གཉིས་ཀྱི་སོ་འཚམས་ན། ། བར་དོའི་རྣམ་ཤེས་སྡིག་པོ་ཆེ། ། ལུས་མེད་ལུས་དང་འགྲོགས་འགྲོགས་ནས། ། གནས་ལུགས་དོན་ལ་རྟོགས་དུས་མེད། ། གནས་ལུགས་གཏན་ལ་ཕོབ་ཅིག་རས་ཆུང་པ། ། རིགས་དྲུག་འཁྲལ་བའི་གྲོང་ཁྱེར་ན། ། ལས་ངན་སྡིག་སྒྲིབ་ཚན་པོ་ཆེ། ། ཆགས་སྡང་རྗེས་སུ་འབྲང་འབྲང་ནས། ། མཉམ་པ་ཉིད་ལ་རྟོགས་དུས་མེད། ། ཆགས་སྡང་སྤོངས་ཅིག་རས་ཆུང་པ། ། མི་མངོན་ནམ་མཁའི་དབྱིངས་ཤིག་ན། ། རྫོགས་པའི་སངས་རྒྱས་ཞལ་བརྫུན་མཁན། ། དྲང་དོན་གྱི་སླུ་བྲིད་གསུང་གསུང་ནས། ། ངེས་པའི་དོན་ལ་རྟོགས་དུས་མེད། ། ཐ་སྙད་སྤོངས་ཤིག་རས་ཆུང་པ། ། བླ་མ་ཡི་དམ་མཁའ་འགྲོ་གསུམ། ། གཅིག་ཏུ་དྲིལ་ལ་གསོལ་བ་ཐོབ། ། ལྟ་བ་བསྒོམ་པ་སྤྱོད་པ་གསུམ། ། གཅིག་ཏུ་དྲིལ་ལ་ཉམས་སུ་ལོང་། ། ཚེ་འདི་དང་ཕྱི་མ་བར་དོ་གསུམ། ། གཅིག་ཏུ་དྲིལ་ལ་འདྲིས་སུ་ཆུག ། དེ་གདམས་ངག་ཀུན་གྱི་ཐ་མ་ཡིན། ། ཁ་ཆེམས་ཀུན་གྱི་མཇུག་མ་ཡིན། ། 