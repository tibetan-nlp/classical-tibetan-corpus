ཚང་མང་ཀ་བཞི་གདུང་བརྒྱད་དེ། ། དུས་དིང་སང་སེང་གེའི་ཡ་འཁལ་འདྲ། ། མཁར་ཟུར་བཞི་ལོགས་བརྒྱད་རྩེ་དང་དགུ། དུས་དིང་སང་བོང་བུའི་རྣ་བ་འདྲ། ། འདི་ཡང་མི་རྟག་སྒྱུ་མའི་དཔེ། ། དཔེ་འདིས་ཀྱང་རྣལ་འབྱོར་ང་སྒྲུབ་པ་བྱེད། ། བཤོས་ཞིང་འོར་མ་གྲུ་གསུམ་དེ། ། དུས་དིང་སང་འཇག་མའི་ཡུལ་དུ་སོང་། ། གཉེན་ཉེ་བ་ཕ་སྤུན་རེ་བ་རྣམས། ། དུས་དིང་སང་དགྲ་བོར་དམག་ཏུ་ལངས། ། འདི་ཡང་མི་རྟག་སྒྱུ་མའི་དཔེ། ། དཔེ་འདིས་ཀྱང་རྣལ་འབྱོར་ང་སྒྲུབ་པ་བྱེད། ། ཕ་བཟང་མི་ལ་ཤེར་རྒྱལ་དེ། ། དུས་དིང་སང་བྱུང་བའི་རྗེས་ཀྱང་མེད། ། ཨ་མ་མྱང་ཚ་དཀར་རྒྱན་དེ། ། དུས་དིང་སང་རུས་ཀྲང་ཁོག་པ་ཅིག འདི་ཡང་མི་རྟག་སྒྱུ་མའི་དཔེ། ། དཔེ་འདིས་ཀྱང་རྣལ་འབྱོར་ང་སྒྲུབ་པ་བྱེད། ། བླ་མཆོད་དཀོན་མཆོག་ལྷ་འབུམ་དེ། ། དུས་དིང་སང་མི་ཡི་གཡོག་པོ་བྱེད། ། དམ་ཆོས་དཀོན་མཆོག་བརྩེགས་པ་དེ། ། དུས་དིང་སང་བྱ་བྱིའི་ཚང་སྟན་བྱེད། ། འདི་ཡང་མི་རྟག་སྒྱུ་མའི་དཔེ། ། དཔེ་འདིས་ཀྱང་རྣལ་འབྱོར་ང་སྒྲུབ་པ་བྱེད། ། ཁྱིམ་མཛེས་ཨ་ཁུ་གཡུང་རྒྱལ་དེ། ། དུས་དེང་སང་སྡང་བའི་དགྲ་དང་སྡོང་། ། སྲིང་མོ་པེ་ཏ་མགོན་སྐྱིད་དེ། ། གར་སོང་རྗེས་འགྲོའི་གཏད་སོ་མེད། ། འདི་ཡང་མི་རྟག་སྒྱུ་མའི་དཔེ། ། དཔེ་འདིས་ཀྱང་རྣལ་འབྱོར་ང་སྒྲུབ་པ་བྱེད། ། རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། ། སྤྲང་རི་ཁྲོད་ཐུབ་པར་བྱིན་གྱིས་རློབས། ། ཞེས་སྐྱོ་ཤས་ཀྱི་གདུང་དབྱངས་དེ་རྣམས་བླངས་པས། ཁོང་ངོ་མཚར་ཆེ་ཤིན་ཏུ་ཡང་བདེན་ཟེར་ཤུགས་རིངས་ནར་ནར་འདུག ཡུམ་ཅིག་འདུག་པ་དེ་མཆི་མ་འདོན་ཞིང་མང་དུ་ངུ་ཞིང་འདུག གཞན་ཡང་ངས་ཡུལ་གྱི་སྣང་ཚུལ་རྣམས་མཐོང་བས་རྐྱེན་བྱས། སྒྲུབ་པ་བྱེད་པའི་དམ་བཅའ་ངོ་ལྐོག་མེད་པར་ཁ་ནས་ཡང་མང་དུ་ཤོར། ཞེ་ལ་ཡང་ནར་མར་བཅངས། དོན་ལ་ཡང་སྒྲུབ་པ་མ་བྱས་པའི་འགྱོད་པ་མེད་གསུང་། སླར་ཡང་རྐྱེན་གྱིས་འཁོར་བ་སྙིང་པོ་མེད་པ་གསལ་ཐེབས་ནས་སྒྲུབ་པ་ལ་ཡིད་དམ་བཅས་པའི་མཛད་པ་སྟེ་དྲུག་པའོ། ། 