ཕ་མཇལ་བར་འདོད་ནས་ཞབས་དྲུང་སྙེགས། ། བུ་བསོད་ནམས་མེད་པས་ཞལ་མ་མཐོང་། ། ཕ་ཐུགས་རྗེས་གཟིགས་ཤིག་བཀའ་དྲིན་ཅན། ། མཁྱེན་བརྩེ་ནུས་པ་། ། རྗེ་དུས་གསུམ་ཀུན་ལྡན་སངས་རྒྱས་ཁྱོད་ཉིད་ལ། ། སྤྲང་སྒོ་གསུམ་གུས་པས་ཕྱག་འཚལ་བསྟོད། ། བཀའ་བཞིན་སྒྲུབ་པའི་མཆོད་པ་འབུལ། ། མི་དགེ་ལོག་ལྟའི་སྡིག་པ་བཤགས། ། མཛད་མཆོག་རྣམས་ལ་རྗེས་ཡིད་རང་། ། ཟབ་དོན་ཆོས་འཁོར་བསྐོར་བཞིན་དུ། ། མྱ་ངན་མི་འདའ་བཞུགས་སུ་གསོལ། ། བསྒོམ་སྒྲུབ་ལ་སོགས་དགེ་རྩ་རྣམས། ། རྗེ་བཙུན་ཐུགས་དགོངས་རྫོགས་ཕྱིར་བསྔོ། ། བསྔོ་བ་གྲུབ་ན་སྐལ་དམན་ངས། ། རྗེ་བཙུན་པུར་ཞལ་མཐོང་བར་ཤོག ། དང་པོ་བླ་མའི་ཐུགས་ཟིན་ང་། ། ད་ལྟ་པུར་ལའང་མཇལ་དབང་མེད། ། དངོས་སུ་མཇལ་བའི་སྐལ་མེད་ཀྱང་། ། པུར་ཞལ་མངོན་སུམ་མཐོང་བར་ཤོག ། པུར་ཞལ་མངོན་སུམ་མཐོང་ནས་ཀྱང་། ། དངོས་སམ་ཉམས་ཀྱི་སྣང་བ་ལ། ། རིམ་གཉིས་ཉམས་སུ་ལེན་པའི་ཚེ། ། གེགས་སེལ་གཅེས་པའི་གདམས་ངག་ཞུ། ། ཞུ་དོན་གསོལ་བ་བཏབ་པ་བཞིན། ། བུ་ལ་བརྩེ་བས་མི་སྐྱོང་ན། ། ཕ་ཡི་མཁྱེན་བརྩེས་སུ་ལ་སྐྱོང་། ། ཕ་ཐུགས་རྗེའི་ལྕགས་ཀྱུས་མ་བཏང་བར། ། མི་མངོན་དབྱིངས་ནས་ཐུགས་རྗེས་གཟིགས། ། འབངས་བློ་གྲོས་རྨོངས་པའི་རས་ཆུང་ལ། ། རྗེ་དུས་གསུམ་མཁྱེན་པའི་ཐུགས་རྗེས་གཟིགས། ། བུ་དུག་ལྔས་གཟིར་བའི་རས་ཆུང་ལ། ། ཕ་ཡེ་ཤེས་ལྔ་ལྡན་ཁྱེད་ཀྱིས་གཟིགས། ། སྤྱིར་སེམས་ཅན་ཡོངས་ལ་ཐུགས་རྗེས་གཟིགས། ། སྒོས་རས་ཆུང་བདག་ལ་ཐུགས་རྗེས་གཟིགས། ། ཞེས་པའི་སྨྲེ་སྔགས་ཀྱི་མགུར་དེ་ཕུལ་བས། རས་ཆུང་པའི་གསུང་ལྷང་བྱུང་མ་ཐག་པུར་གྱི་ཞལ་རས་མདངས་ཡལ་ཡོང་བ་དང་། 